
<!-- -->
Ка̄сыӈ мир ла̄тӈе вос янытлаве

Ты та̄л ма̄ янытыл Ща̄нь ла̄тӈыт янытлан та̄лыг ла̄ввес, рущ ла̄тӈыл тох ла̄ваве – Международный год коренных языков мира. Ань ты кастыл САНКТ-ПЕТЕРБУРГ ӯст А.И. Герцен нампа университетт са̄в намыӈ-суиӈ учёный хо̄тпат, мощщаг хультум мирыт ос университет рӯпитан ма̄хум акван-атхатыгласыт.

 

 

Та̄н тит хо̄тал аквъёт рӯпитасыт. О̄выл хо̄талт атхатам мирн яныг учёный нам о̄щнэ хо̄тпат доклад-потраныл ловиньтасаныл. О̄влэ̄т ты университет кӯщай хум Сергей Игоревич Богданов тав потыртас. Тав ла̄выс, ань ка̄сыӈ мир ла̄тӈе ӯргалаӈкв э̄ри. Та̄н университетанылт лӯима̄ мирыт ханищтан ма̄гыс я̄нас кол о̄лы, тав тох ла̄ваве – Институт народов Севера. Тот онтырса̄т та̄л сыс са̄в хо̄тпа ханищтахтас, ань та̄н халанылт учёный хо̄тпат, ня̄врамыт ханищтан ма̄хум са̄в о̄лы.

 

 

Акв хум потыртаме порат, тав наме Е.В. Головко, тамле та̄рвитыӈ ва̄рмаль осн-паттыс. Тав наукат рӯпитанэ̄тэ сыс нила мир ла̄тӈаныл та соймысыт. Матах та̄л ювле хультум порат тав Аляска ма̄ нупыл минас. Лё̄ӈхыт минаме сыс алеут мир ла̄тыӈ ва̄м юи-о̄выл хо̄тпа тот а̄тимыг е̄мтыс. Россият ос туп нила хо̄тпа алеут ла̄тыӈ ва̄гыт, потыртэ̄гыт. Керек мир ла̄тыӈ о̄с соймыс. Ань ты ла̄тӈыл щар нэ̄мхотьют ат потырты.

Ты учёный ла̄выс, матъёмас Россия ма̄т ань сака э̄рнэ кол рӯпитаӈкве патыс, тав ла̄ваве – Фонд сохранения и изучения родных языков народов Российской Федерации. 1991 та̄лт яныг сапра̄ни ва̄рыглавес, та па̄сныл ань мощщаг хультум мирыт ла̄тӈаныл ӯргалаӈкв ты патве̄сыт. Ос ты 2019 та̄лт ты фонд-кол ты пӯсвес, ань соймын ла̄тӈыт ханищтан ма̄гыс э̄лаль са̄в рӯпата тах ва̄раве.

 

Титыт хо̄талт лӯима̄ мирыт институт колт ма̄хум акван-атхатасыт. Тот ла̄кква-уртхатым доклад-потрыт учёный ма̄хум о̄с ловиньтасыт.

 

Та колт рӯпитан ма̄ньщи нэ̄ Валентина Селивёрстовна Иванова (такви о̄парищ наме – Садомина) КУЛЬ-О̄ТЫР (ма̄н ла̄ве̄в - ХУЛЬ-О̄ТЫР) урыл потыр щё̄питам, таве мо̄т мирн ловиньтастэ. Учёныитн сака пӯмыщ о̄лыс, таве хоса титыгласаныл, манрыг тав тамле потыр хансыс.

 

Альбина Романовна Станиславец ос ма̄ньщи ла̄тыӈ ханищтан ва̄рмаль урыл потыртас, та̄н коллеждит ня̄врамыт хумус ханищтыяныл. Са̄всыр ла̄тӈыл хаснэ газетат урыл ма̄хум тот о̄с потыртасыт.  Акв ма̄ньлат хум ань тох ла̄выс, ща̄нь ла̄тӈыл та̄ратан газетат хосыт щар мак ёмащакв ты на̄ӈки, мощщаг хультум мирыт ща̄нь ла̄тӈаныл хумус мо̄тхурипаг е̄мты, манхурип йильпи ла̄тӈыт та̄н хансэ̄гыт. Ос та сыс пе̄с ла̄тӈыт хот-ёрувлахтэ̄гыт манос хот-оссувлавет. Ты яныг сапра̄ни урыл потрыт мо̄т газетат э̄лаль тах хансыянӯв.

 

Валентина Хозумова


<!-- 04/26/2019 - 12:35 -->

Ва̄с па̄тлуптан пора ёхтыс

Округ охотинспекция кӯщай ва̄ӈын хум Алексей Залибеков ва̄с па̄тлуптан урыл потыртас. Тав ла̄вме щирыл, ань ма̄н ма̄вт о̄лнэ онтырса̄т нупыл акв во̄раян э̄лумхо̄лас хансым о̄лы. Та̄наныл уральтым «Природнадзор Югры» организацият яныгса̄т нупыл акв инспектор-хо̄тпа рӯпиты.

 

Кӯщай хум ла̄выс: «Во̄раян хум такви нэ̄паке уральтан ма̄гыс инспекторн миӈкве ат ке ка̄сащи, тав та̄ра пуваве ос э̄рнэ нэ̄паканэ, во̄раян путёвкатэ ос писале хот-виве».

 

 

Ты пора округувт «Пернатая дичь» нампа уральтан ва̄рмаль ва̄раве. Инспектор-хумыт во̄раян ма̄т уральтаӈкве о̄вылтасаныл. Округув ма̄тэ хӯрум пора щирыл ла̄кква-уртвес. А̄лы ма̄т я̄ӈк на̄тнэ э̄тпос хӯрмит хо̄талныл китхуйплов хо̄талэ мус ва̄с па̄тлуптан пора е̄мты. Мо̄т ма̄т я̄ӈк на̄тнэ э̄тпос лов хо̄талныл онтоловхуйпловит хо̄талэ мус во̄раян пора мины. Лӯима̄т о̄лнэ ма̄хум ма̄гыс ос я̄ӈк на̄тнэ э̄тпос са̄тхуйплов хо̄талныл ва̄т нупыл хо̄тыт хо̄талэ мус мины. На̄н ты тэ̄ла урыл по̄слым хури сунсэлы̄н. Йис ма̄т о̄лнэ сосса ма̄хум та̄нки  ма̄гсыланыл ос та̄л палыт во̄раяӈкве та̄ратавет.

 

Ва̄с па̄тлуптан порат ва̄тахкем инспекторыт ма̄ ӯргалым яласаӈкве патэ̄гыт. Та̄н моторха̄пыт, ма̄шинат, матыр-а̄ти пуссын о̄ньще̄гыт. Ат ро̄внэ ма̄т во̄раян хо̄тпат молях юил ёхтыяныл. Ӯргалахтым о̄лэ̄н.

 

То̄сам пум но̄х ул пе̄ламтэ̄н

 

Округувт во̄рт на̄й но̄х-пе̄ламлан ва̄рмаль яныгпо̄ль э̄тпос ва̄т нупыл хо̄тыт хо̄талныл та̄кыщ уральтаӈкве патвес. Ты урыл ма̄-вит ӯргалан кӯщай нэ̄ Виктория Четина потыртас.

Тав ла̄выс: «Во̄раян хо̄тпат ос во̄рт матыр рӯпата ва̄рнэ ма̄хум ва̄тихал уральтаӈкве патавет. Ань то̄сам пум пе̄ламтаӈкве щар ат та̄ратаве. Тувыл та̄лыӈ йӣвыт яныгман ляпат, на̄йтэмт, тунраӈ ма̄т ос норыт яктын ма̄т а̄ращ мори па̄лтуӈкве о̄с ат ро̄ви. А̄ращ па̄лтнэ э̄лы-па̄лт ма̄тэ мӯвлахи хот-хилуӈкве э̄ри, на̄й э̄лаль ул вос минас. Во̄рт на̄иӈ хохса, ще̄ранка ос порс мори ул па̄хвтэ̄н.

На̄н на̄й харыгтан утанын пуссын акв ма̄т о̄ньще̄н. Матыр пе̄ламлан порат та̄наныл молях а̄лмаяӈкве вос ве̄рмысаны̄н. О̄лнэ ма̄нынт ёлын хуйнэ то̄сам йӣвыт акван-атэ̄н. Молях но̄х-пе̄ламлан пормасанын о̄с ёмщакв уральтым о̄ньще̄н. Хотты ма̄т тэ̄нэ на̄й ка̄салэгы̄н ке, та̄ра ты телефон хосыт свонитэ̄н 8-800-100-9400, тот ты урыл ла̄ве̄н ос тэ̄нэ ма̄тэ хӯлтэлы̄н».

 

Хотты э̄лумхо̄лас во̄рт на̄й но̄х-пе̄ламты ке, тав штраф-олныл хансаве. Тамле хо̄тпа хӯрум со̄тыра солко̄ви ойтуӈкве ла̄ваве. Матыр рӯпата ва̄рнэ предприятие ос китса̄т со̄тыра солко̄вил паттаве. Ос тав на̄й но̄х-пе̄ламлан пора урыл ва̄г ке, тав ат со̄тыра солко̄вил штраф-олныл миве. Во̄рт матыр рӯпата ва̄рнэ хо̄тпат ос атса̄т со̄тыра солко̄вил ойтхатуӈкве я̄ртавет.

 

Хо̄тпа на̄й мори пе̄ламтанэ̄тэ паттат са̄в яныгман йив ё̄свес ке, тыима̄гыс тав сутытаве ос турманколн ӯнттуӈкве ве̄рмаве.

 

Николай МЕРОВ

<!--Пт, 04/05/2019 - 10:40 -->

«Титул» яныг сапра̄ни ва̄ри

Ты э̄тпос 22 хо̄талэ̄т ХАНТЫ-МАНСИЙСК ӯст «Титул» колт рупитан хо̄тпат сапра̄ни ва̄ре̄гыт, рущ ла̄тӈыл ты кол тох ла̄ваве – «Инвестиционная компания социальной защиты и развития малочисленных народов Севера».

 

Ань та̄н округувт о̄лнэ ма̄хум во̄вияныл, та̄н ты сапра̄нин вос ёхталэ̄гыт. «Титул»  колт рӯпитан кӯщай ма̄хум та̄нанылн потыртэ̄гыт, ювле хультум 2018 та̄л сыс ва̄рум рӯпатаныл урыл, манах олн сэ̄лсыт, хумус та̄наныл холтсаныл. Э̄рнэ са̄вит хо̄тпа сапра̄нин ат те атхатэ̄гыт, та̄н ос мо̄тыт э̄тпост, я̄ӈк на̄тнэ э̄тпос 23 хо̄талэ̄т, сапра̄ни титынтыг ва̄рияныл.

Рӯпата коланыл ХАНТЫ-МАНСИЙСК ӯст Карла Маркса ӯсхулыт 15 колэ̄т о̄лы. Тот ты мир акван-атыяныл. Лов щё̄с юи-па̄лт тув ёхтын хо̄тпат наманыл пуссын нэ̄пакн хансуӈкв патавет. Титхуйплов щё̄с порат рӯпитаӈкв та о̄вылтахтэ̄гыт.

 

Хотьют мо̄т ӯсныл ёхтуӈкв те ка̄сащи, тав яласан лё̄ӈхе ма̄гыс олныл ат миве, хотты колт о̄лнэ ма̄гыс олныл о̄с ат ойтаве.

 

Ос ань хотьют тув ялуӈкв ат те ве̄рми, ос такви «Титул» тэ̄ланэ урыл ва̄ӈкв сака ка̄сащи, тот потыртан ла̄тӈыт ловиньтаӈкве, та хо̄тпа ищхӣпыӈ утыт тамле ло̄пс вос хо̄нты – хттп://www/тітул.орг// .

 

Тот э̄рнэ нэ̄пакыт хо̄нтуӈкве ро̄ви. Маныр урыл тот титыглаве, ювле ла̄тыӈ хансуӈкв э̄ри. Ос та̄нанылн ка̄сыӈ акционер-хо̄тпа электронный адресэ э̄ри. Та̄н ля̄ххалыт, матыр хӯлтнэ ла̄тӈыт пуссын тув тах те̄туӈкв патыяныл.

 

«Титул» колныл те̄тым ля̄ххал ма̄ньщи ла̄тӈыл Валентина Хозумова хансыстэ

<!--Втр, 03/19/2019 - 12:34 -->


Яныгман э̄тпос нупыл пӯрлахтасыт

Пе̄с пораныл А̄с я̄ ва̄та хосыт о̄лнэ ханты ма̄хум Э̄тпос яныгман порат пӯрлахтасыт. Ань юи-о̄выл та̄лытт ма̄лтыпыг е̄мтнэ э̄лы-па̄лт яныг ӯсытт ос ма̄нь па̄влыӈ ма̄тт о̄лнэ сосса ма̄хманув пӯрлахтын ва̄рмаль о̄с ва̄рыглаӈкв патсыт, ханты ла̄тӈыл тав ла̄ваве - «Тылащ пори», ма̄ньщи щирыл – Э̄тпос пури.

 

Ос ты э̄лы-пал хо̄талт ХАНТЫ-МАНСИЙСК ӯс «То̄рум маа» музейт атхатыглам хо̄тпат ня̄ньныл са̄т во̄руй хурит (ты са̄лы, лув, мис, па̄ля ос щищкурек) ва̄рсыт. Та̄н халанылт венгр а̄ги о̄лыс, наме Чилла Хорват. Тав о̄с пасан ва̄тан ӯнтылмата̄лыс, ня̄врамыт ёт хурит ва̄рыс. Ты ня̄ньныл ва̄рим хурит мо̄тыт хо̄талт «йирыг тӯщтуве̄сыт». 

Пӯрлахтын хо̄талт э̄типа̄лаг музей ма̄т са̄в мир акван-атхатас. Кон сака кос во̄тыс ос тӯйис, ос ма̄хум ня̄враманыл ёт тув ёхтысыт, пӯмщалахтым тыгле-тувле нас ё̄мыгтасыт. А̄мпыӈ ма̄хум тот о̄с о̄лсыт. Та̄н а̄мпаныл рущ ла̄тӈыл «самоедыг» ла̄вавет. Ня̄врамыт ты а̄мпытыл маттем та пӯмщалахтасыт.

Тувыл мӯйлын хо̄тпат сун ӯлтта поргын ма̄н касуӈкв во̄вве̄сыт, ма̄ньнув ня̄врамыт талква сун ултта, яныгнув ня̄врамыт карыснув сун ултта поргысыт ос йӣв нумпалн пувыр ла̄кв па̄хвтысыт.

Са̄ӈквылтан та̄н та сумыллас, ма̄хум пе̄с кол по̄хат акван-атхатуӈкв ла̄вве̄сыт. Ялпыӈ хо̄тал та о̄вылтавес. О̄влэ̄т ня̄врамыт са̄всыр пӯмыщ а̄мщил а̄мщуве̄сыт. Тувыл ма̄нь а̄гирищ ос пыгрищакве мирн потыртасы̄г, манрыг Э̄тпос нупыл намталахтуӈкв ос тулё̄выл такталаӈкв ат ро̄ви.

Ханты нэ̄квет во̄р ляпат тӯйтныл ва̄рим пасан ва̄тан атхатасыт. Щар яныгпа̄лаг та̄н халанылт Евдокия Андреевна Нёмысова о̄лыс. Тав о̄влэ̄т по̄йкщас, сосса ма̄хум ма̄гыс ёмас посыӈ хо̄тал во̄выс, я̄т хӯлыӈыг вос о̄лэ̄гыт, во̄ранув во̄руй вос о̄ньще̄гыт, са̄в пил вос яныгми. Ня̄врамаквет ща̄няныл-а̄щаныл ла̄тыӈ вос хӯнтлэ̄гыт.

Та юи-па̄лт ня̄ньныл ва̄рим ӯй хурит йӣв касаил ла̄кква-яктуве̄сыт, пуӈканыл мант тармыл пинве̄сыт, алпияныл ос а̄ныт хультсыт. Ма̄нт тармыл пиным тэ̄нут Э̄тпос нупыл та вущкасавес.

Мӯйлын хо̄тпат о̄с пуссын пасан ва̄тан во̄вве̄сыт, соламатыл пинве̄сыт, исум ща̄ил айтве̄сыт, атыӈ ня̄нил тыттуве̄сыт. Тэ̄пъяламаныл юи-па̄лт пуссын юв та мингаласыт.

 

Валентина Узель

<!-- Чт, 03/14/2019 - 12:39 -->

Э̄лумхо̄лас йильпи ма̄йтыл ӯнттувес

Округ кӯщай нэ̄ Наталья Комарова ХАНТЫ-МАНСИЙСК ӯст та̄рвит а̄гмыт пусмалтан ле̄ккарыт акван-атыгласанэ. Ювле хультум э̄тпост та̄н 54 та̄л яныт нэ̄кве а̄гмыӈ ма̄йтэ хот-яктысаныл, ос тув пус ма̄йт ю̄нтсыт. Ты ва̄рмаль та̄н ищхӣпыӈ ут хосыт ва̄рсыт.

 

Кӯщай нэ̄ ла̄выс: «Ань мир пусмалтан ма̄хманув йильпи ищхӣпыӈ ут хосыт са̄всыр операцият ва̄руӈкве акваг ханищтахтэ̄гыт. Ты тэ̄ла хосыт, ётыл, ма̄хум а̄гмыӈ сыманыл о̄с йильпииг ӯнттуӈкве патавет. Округувт рӯпитан ле̄ккаранув ты ва̄рмаль ёмщакв вос ва̄ганыл, та̄н Россият ос мо̄т хо̄н ма̄т о̄лнэ пӯльницатыт ханищтаве̄с.

 

Ань округ янытыл Сургут, ХАНТЫ-МАНСИЙСК, Нижневартовск, ПЫТЬ-ЯХ, Нефтеюганск  ос Нягань ӯсытыт лицензия-нэ̄пак о̄щнэ нёлолов пӯльница о̄лы. Та̄н пуссын йильпи ищхӣпыӈ утыл та̄стым о̄лэ̄гыт. Тот та̄рвит а̄гм о̄щнэ э̄лумхо̄ласыт пусмалтан ма̄гыс матыр-а̄ти пуссын о̄лы.

 

Ты та̄л ре̄тыӈ ю̄свой э̄тпост ма̄н ле̄ккаранув округ пӯльницатт э̄лумхо̄лас йильпи ма̄йтыл ю̄нтсаныл. Ты урыл яныг ле̄ккар ва̄ӈын хум Михаил Скоробогатов потыртас. Тав ла̄выс: «Операцияв ёмщакв ва̄рыслув, нэ̄матыр та̄рвит ва̄рмаль ат е̄мталас. Нэ̄кве ты та̄л хо̄тпан нупыл нила та̄лэ то̄влыс. Тав ма̄йтэ сака а̄гмыӈыг о̄лыс, тэ̄рпил пусмалтаӈкве ат ве̄рмыслӯв. Ань ты хосыт тав янытэ̄т пуста̄гыл е̄мтыс, ёмщакв тэ̄пъялы ос такви ё̄мыгты. Ма̄н таве пӯльницаныл юв та̄ртыслув кос, ос иӈ уральтым о̄ньщилӯв.

Тамле операция ва̄рнэ ма̄гыс хо̄тпан хоса ӯрхатуӈкве э̄ри. Э̄лумхо̄лас кӣвранэ ущты хотталь щалтум хо̄тпатныл вивет. Порсум хо̄тпа сыме, ма̄йтэ манос саӈкв а̄хвтасанэ пуста̄гыл о̄лэ̄гыт ке, то̄нт ущ тав утанэ мо̄т хо̄тпан ӯнттын ма̄гыс ро̄ве̄гыт».

 

Округ кӯщай нэ̄ ла̄вме щирыл, мо̄лты та̄л тыт ат со̄тыра арыгтем э̄лумхо̄лас сыманыл пусмалтаве̄сыт. Акв со̄тыра атса̄т ла̄гыл ос ка̄т лувнак а̄гм пусмалтавес. Юи-о̄выл хӯрум та̄л сыс Югра ма̄вт саӈкв а̄хвтас йильпииг ӯнттым ва̄т операция мӯсхалыг ва̄рвес, ты та̄л кит якытлахтын накыг о̄лсы̄г.

 

Ювле хультум та̄лт округ пӯльницат савсыр ле̄ккарыт акван-атхатыгласыт. То̄ва хо̄тпат мо̄т хо̄н ма̄ныл тыг ёхталасыт. Та̄н тыт аквъёт та̄рвит операцият ва̄рнэ ма̄гыс халанылт ханищтахтуӈкве ос хӯлтыглахтуӈкве потыртахтасыт.

 

Ань Югра ма̄т рӯпитан лов яныг пӯльницат йильпи ищхӣпыӈ утыл ёвтавет тах. Тувыл моще̄ртын Сургут, Нижневартовск ос ХАНТЫ-МАНСИЙСК ӯсытыт ма̄хум а̄гманыл уральтан ма̄гыс хӯрум пӯльницат пӯнсавет. Ма̄нь ня̄врамыт пусмалтан пӯльницат о̄с мӯсхал щирыл щё̄питавет, йильпи э̄рнэ утыл ёвтавет. 2019 та̄лт саӈкв а̄хвтасыт, лув ва̄лм ос «стволовой клеткат» ла̄внэ утыт пе̄нтнэ ма̄гыс округувт пуссын аквъёт лов операция ва̄раве. Юи-о̄вылт кӯщай нэ̄ тох ла̄выс, ма̄н ле̄ккаранув мо̄т сым ӯнттын ва̄рмаль ёмщакв ханищтыяныл ос ӯнттуӈкве патэ̄гыт тах.

 

Николай МЕРОВ
<!--Ср, 03/13/2019 - 17:08 -->

Пенсия-олныт атнэ урыл ля̄ххал

Мария Стулова,  «ХАНТЫ-МАНСИЙСКИЙ негосударственный пенсионный фондыт» кӯщаиг о̄лнэ нэ̄ ос Анна Губанова, экономика тэ̄лат ӯргалым департаментыт кӯщаиг о̄лнэ нэ̄, ля̄ххал тотнэ ма̄хум ёт акван-хо̄нтхатыгласыт. Та̄н бюджет ма̄т рӯпитан ма̄хум пенсияныл ма̄гыс олн атнэ ва̄рмалит урыл потыртасыт.

Анна Губанова ла̄выс: «Две пенсии для бюджетников» намаим программа №64-оз са̄ккон хосыт рӯпиты ос ты са̄ккон йильпииг 2011 та̄лт пирмайтавес. Э̄лумхо̄лас ат та̄л хотты бюджет колт рӯпиты ке, тувыл Негосударственный пенсионный фондыт пенсиятэ ма̄гыс олн атуӈкве ка̄сащи ке, тав та̄н ётаныл договор-нэ̄пак вос хансы.

Тав ка̄сыӈ э̄тпост такви ма̄гсылэ манах солко̄ви тув пины, аквтыса̄вит солко̄ви округ бюджетныл миве. Та̄л сыс тув атым олн са̄витэ нумыл 6% процентыл о̄с ловиньтаве. Тувыл 13% са̄вит на̄лок ма̄гыс ойтым олнанэ тав ка̄сыӈ та̄л ювле виӈкве ве̄рмиянэ.

Ань пенсиятэ̄н манса̄вит олн тув атуӈкве паты, ка̄сыӈ э̄лумхо̄лас такви вос номсы. Щар ма̄нь са̄витыл тув 190 солко̄ви пинэ̄гыт, сака са̄в ойтнэ са̄витэ ат хӯлтаве.

Фондыт олныт ёмщакв уральтан ма̄гыс тамле потыртахтын ва̄рмаль о̄лы, ка̄сыӈ хо̄тпа та̄ланэ ловиньтавет ос та щирыл тув олн пины, тувыл аквта са̄витыл округ бюджетныл ойтаве: 40 та̄лныл ма̄ньнув хо̄тпа – 3% сэ̄лнэ олнанэ̄ныл тув пинуӈкве ве̄рми, 40-50 та̄л яныт хо̄тпа – 5%, 50 та̄лныл ос тыгыл яныгнув хо̄тпат – 10%».

Мария Стулова э̄лаль ла̄выс: «На̄н ань ва̄глын, «Две пенсии для бюджетников»  - ты сака ёмас э̄рнэ программа, тув атум олнанынтыл матахмат процентэ та̄ра ювле виӈкве ве̄рмилын. Тувыл манса̄вит олн тув ойтуӈкве патэ̄гын, на̄нки о̄с номсэгы̄н.  Ты программа о̄влэ̄т №81-оз округ са̄кконт хосыт 2004 та̄л па̄сыл рӯпитас, тувыл мощ пе̄нтвес. Ань та сыс округ бюджетныл тув 1,7 млрд солко̄ви та̄стувес.

Рӯпитам хо̄тпа пенсиятэ коныпал НПФОНДЫТ акван-атум олнанэ ювле ойтавет. Тув мим олнанэ манах та̄л сыс ювле виӈкве ка̄сащи, такви о̄с вос номсахты. Таве̄н хӯрум та̄л сыс виӈкве ро̄ви ман ос о̄лнэ̄тэ палытыл».

Негосударственный пенсионный фонд ёт договор-нэ̄пакыт хаснэ порат то̄ва тэ̄лат ёмщакв та̄ра-паттуӈкве э̄ри. Ань тыг мус та̄н ётаныл 45 со̄тыра э̄лумхо̄лас довогор-нэ̄пак хассыт.

Тамара Мерова
<!--Чт, 03/07/2019 - 11:09 -->

Та̄ксар хум ка̄стувес

Юи-о̄выл та̄лытт Андрей Яковлевич Хатанев урыл са̄в ёмас потыр хансаве. Ты ма̄ньщи хум хосат а̄тимыг е̄мтыс, ос о̄лме̄т акваг каснэ ва̄рмаль щирыл рӯпитас. Ань таве ка̄стын ма̄гыс «То̄рум Маа» музейт суссылтап щё̄пита̄лвес. Тув пыге Олег Андреевич Хатаневыг о̄с ёхталас. Тот по̄слым хурит, хансым потрыт ос ма̄ньщи товтыт ма̄хумн суссылтаве̄сыт.

 

Андрей Яковлевич Хатанев 1936 та̄лт Ха̄льӯс район Я̄сунт па̄вылт самын патыс. Школат о̄выл классыт Сӯкыръя па̄вылт ханищтахтас. Яныгнувег е̄мтыс ос Кульпас па̄выл школа а̄стлас. Тувыл ос Ленинград ӯс П.Ф. Лесгафт намыл пиным институтн э̄лаль ханищтахтуӈкве минас. Тот тав каснэ ва̄рмальн ханищтахтуӈкве о̄вылтахтас. Та̄ксар хум ёмщакв пе̄рщиматэ ма̄гыс каснэ ва̄рмальт «Мастер спорта» намыл майвес.

 

Саранпа̄выл школат рӯпитаме порат, 1961 та̄лт тав ня̄врамыт ёт Кульпас па̄выл мус тэ̄лы лё̄ӈх хосыт товтыл ха̄йтым минасыт. Ты ва̄рмаль Кульпас па̄выл мирн сака мӯстыс. Тыима̄гыс мо̄тыт та̄л ос Кульпас па̄выл ня̄врамыт Саранпа̄вылн товтыл ха̄йтым ёхтысыт. Тувыл э̄лаль ты ва̄рмаль ка̄сыӈ та̄л ва̄рыглаӈкве патвес.

 

Ань Ха̄льӯс район Саранпа̄вылт тав наме ка̄стыглан ма̄гыс ка̄сыӈ та̄л «Лыжнёй Андрея» нампа товтыл ха̄йтнэ лё̄ӈх тав пыге Олег Андреевич Хатанев щё̄пита̄лытэ. Олег пыге ва̄т нупыл ат та̄л округувт «Этноспорт» сосса ма̄хум касыл э̄лаль тотым рӯпиты. Товтыл каснэ биатлоныт тав кӯстырыг ха̄йтнэ̄тэ ма̄гыс о̄с «Ма̄щтыр хо̄тпа» нам о̄ньщи.

 

Николай МЕРОВ
<!--Ср, 09/12/2018 - 10:41 -->

Ханты ма̄хум мӯйлуӈкве акван-атхатыгласыт
фото В. Енова	      
фото В. Енова

Во̄ртур э̄тпос 23-25 хо̄талыт Мегион ӯст «Ха̄тлые» нампа хӯрмит фестивальн ханты ма̄хум мӯйлуӈкве акван-атхатыгласыт. Ань ты та̄л сосса ма̄хум Ассамблеят кӯщай хум Еремей Айпин 70 та̄лэ то̄влыс. Ты ханты хум та ма̄ныл о̄лы. Таима̄гыс ты ва̄рмаль таве янытлан кастыл тот щё̄пита̄лвес.

Ты фестиваль хо̄тал нэ̄глын е̄рт о̄лнэ ханты хо̄тпат хӯрмит та̄л ва̄рыглэ̄гыт. Мегион ӯс ляпат хусахкем ве̄рыстат «Югра» нампа ӯщлахтын ма̄ щё̄питавес. Тот мир ма̄гыс ӯщлахтын колыт ӯнттуве̄сыт. Та нё̄тнэ ма̄ котильт «Поссен Лор» нампа яныг тӯр о̄лы. Сургутский ос Нижневартовский районыгт о̄лнэ ханты рӯт ма̄хум тот ты акван-атхатыглэ̄гыт. Та̄н тот э̄ргыт э̄рге̄гыт, мо̄йтыт мо̄йтэ̄гыт ос а̄мщит а̄мще̄гыт.
О̄выл хо̄тал Мегион ӯс музей-колт выставка щё̄пита̄лвес. Ты суссылтап «То̄рум Маа» округ музейт рӯпитан ма̄хум та̄н ва̄рыгласаныл. Ты кастыл Эрика Петровна Сургутскова тув ёхталас. Тав тот Еремей Данилович ще̄мьятэ ос о̄лупсатэ урыл потыртас. Та хо̄тал таве янытлаӈкве са̄в ма̄хум атхатыгласыт. О̄влэ̄т колт со̄с косамтавес. Ма̄хум ёмас номтыл вос о̄лсыт. Нэ̄матыр лю̄ль нак ул вос е̄мтыс. Э̄лаль о̄лнэ хо̄тал посыӈыг вос постыс.
Тувыл Мегион ӯс кӯщай Олег Дейнека янытлан ла̄тыӈ ла̄выс: «Югра ма̄вт са̄всыр мирыт о̄лэ̄гыт, ма̄н пуссын аквъёт юртыӈыщ о̄лэ̄в. Ты та̄л хӯрмит щёс фестиваль щё̄питавес. Ка̄сыӈ та̄лныл са̄внув мӯй ма̄хум тыг ёхталаӈкве патыс. Тыима̄гыс ам яныг пӯмащипа ла̄тыӈ Еремей Даниловичин ла̄ве̄гум. Тав ты ялпыӈ хо̄тал э̄лаль тотнэ ма̄гыс са̄в нё̄тыс. Ос, ма̄н ном-сэ̄в, хуньт тав мирхал фестивалиг паты тах. Ань ёмас ва̄рмаль е̄мтыс. Еремей Даниловичин са̄тлов та̄лэ то̄влыс. Ма̄н пуссын аквъёт таве намхо̄талэ̄тыл янытлылӯв».
Ты коныпал кӯщай хум «Югра» нампа ма̄вит ӯргалан музейт рӯпитан хо̄тпатын яныг пӯмащипа ла̄выс. Та̄н мӯй ма̄хум ма̄гыс са̄в э̄рнэ рӯпата ва̄ре̄гыт. Ка̄сыӈ хо̄тпа нупыл сымыӈыг о̄лэ̄гыт. Маныр э̄ри, ёмщакв хӯлтыяныл.
Еремей Айпин сосса мир о̄лупса урыл са̄в нэ̄пак хансыс. Ты ханты хум такви ма̄тэ ос мире урыл стихыт ос потрыт хансы. Тав во̄раян ос са̄лыт о̄щнэ ще̄мьят самын патыс. Ханты йис о̄лупса ос о̄лнэ-хӯлнэ нак э̄лаль тотнэ ма̄гыс са̄в э̄рнэ рӯпата ва̄рыс. Округувт ка̄сыӈ ӯст, па̄вылт о̄лнэ э̄лумхо̄лас таве ва̄гтэ манос тав уре̄тыл хӯлыглас.
Ань хум намхо̄талэ̄тыл рӯтанэ̄н янытлавес. Нэ̄гхумыг Семён Александрович ос Любовь Николаевна Айпиныг Новоаганск па̄вылныл ёхталасы̄г. Любовь Николаевна ла̄выс: «Ам яныг ща̄гтыл тыг ёхтысум. Ме̄н аквъёт рӯпитам-ме̄н коныпал, ляпа рӯтыг о̄лыме̄н. Са̄внув тамле ёмас хо̄тпа вос о̄лнув. Акван-нё̄тхатым, юртыӈыщ о̄лупсав мӯсхалыг щё̄питылӯв ос э̄лаль тотылӯв.
Еремей Данилович ма̄ньта̄гыл ма̄-вит тармыл яныгмас. Матыр ва̄руӈкве вуйхаты, пуссын ёмщакв, э̄рнэ щирыл тэ̄лы. Тав сака номтыӈ ос мӯтраӈ хо̄тпа. Тав хансум нэ̄паканэ Россият о̄лнэ мир коныпал мо̄т хо̄н ма̄т о̄с ловиньтавет. Я̄тил рӯткве, са̄в та̄л пуста̄гыл э̄лаль о̄лэн ос мирн нё̄тэн. Са̄внув апыг наӈ ляпант вос о̄лы».
Семён Александрович ла̄выс: «Ам ягпыгум Еремей Данилович намхо̄талэ̄т о̄с сымыӈыщ янытлылум. Ма̄н халувт ань тав щар янгыг о̄лы. О̄с са̄в та̄л пуста̄гыл э̄лаль о̄лэн, щунен. Тав округ мирколт са̄в та̄л яныг кӯщаиг рӯпиты. Ты та̄лыт сыс са̄в нё̄тмил мирн ва̄рыс, о̄с иӈ э̄лаль вāри.
Ма̄н округувн хунь о̄выл щёс ма̄-во̄й но̄хвинэ хо̄тпат ёхтысыт, та̄н са̄всыр ма̄т рӯпатасыт. Хо̄т та̄нанылн э̄рыс, тот лё̄ӈхыт та ва̄рсыт, ма̄нав щар ат хӯнтлысыт. Тувыл Еремей Данилович сосса хо̄тпатн ма̄наныл та̄нки нупыланыл хаснэ ма̄гыс э̄рнэ нэ̄пакыт щё̄питаӈкве нё̄тыс. То̄нт та̄нки рӯпата ва̄рнэ ма̄хум ма̄ ло̄мтаныл та̄нки нупыланыл хассаныл ос «Родовые угодья» ва̄рсыт. Ань ма̄-во̄й винэ ма̄хум та̄н ма̄наныл нупыл мори ат ёхтэ̄гыт. Ляпат матыр рӯпата ва̄регы̄т ке, договор-нэ̄пак хан-сэ̄гыт. Тувыл ос китыг-лахтэ̄гыт, хо̄т рӯпитаӈ-кве ро̄ви, хо̄т ос ат ро̄ви. Ты ва̄рмаль мӯсхал щирыл щар ма̄к Еремей Данилович тав ты щё̄питастэ. Тыима̄гыс ма̄н таве сака э̄руптылӯв ос янытлылӯв. Со̄тыӈ хумкве, акваг ща̄гтым о̄лэн. Аквтыхольт э̄лаль нё̄тмил ва̄рим рӯпитэн, ма̄н ос хумус ве̄рме̄в, наӈын нё̄тэ̄в».
Тувыл ос э̄кваг-о̄йкаг Павел Янчевич Айваседа ос Елизавета Даниловна Василькова потыртасы̄г. О̄влэ̄т э̄кватэ ла̄выс: «Тыхо̄тал Еремей Айпин янытлаӈкве са̄в хо̄тпа акван-атхатас. Тав ма̄н ще̄мьявт пыгыт халт янгыг о̄лы. Ам таве сака э̄руптылум. О̄с са̄в ёмас потыр хансэн. Рӯпатан кӯпнитнувег вос о̄лы. Маныр нё̄тмил мирн ва̄р-сын, та ёмас тэ̄лан наӈ палтын ювле вос ёхты. Округувт о̄лнэ ма̄хум наӈ нупылын туп ёмас ла̄тыӈ ла̄ве̄гыт. Ще̄мьян, рӯтанын ос юртанын ёт пуста̄гыл о̄лэ̄н. Ос аквтыхольт э̄лаль мирн нё̄тэ̄н».
Та юи-па̄лт ва̄псэ Павел Янчевич потыртас. Тав тот атхатам мир ёт пащалахтас ос ла̄выс: «Ты та̄л хӯрум ёмас ва̄рмаль о̄лыс. Югра ма̄ нэ̄пакн хансым па̄сныл ань онтоловса̄т та̄лыг е̄мтыс. Тувыл Нижневартовский районын онтырса̄т та̄лэ ос Еремей Айпин са̄тлов та̄лэ то̄влыс. Еремей Данилович 1948 та̄лт лӯпта э̄тпос ва̄т нупыл са̄тыт хо̄талэ̄т самын патыс. Пе̄с потыр щирыл, туи порат самын патум э̄лумхо̄лас со̄тыл пинаве».
Павел Янчевич ла̄вме щирыл, Еремей Айпин ма̄ньлат порат ХАНТЫ-МАНСИЙСК ӯс педучи-лищат ханищтахтас. Са̄ртын тот кӯщаиг Геор-гий Тарасович Велич-ко о̄лыс. Тав ты ханты пыг ханищтахтын ма̄н пирмайтастэ. То̄нт пыг Нижневартовский районныл ма̄ньха̄пыл то-вим ханищтахтуӈкве ӯсн ёхтыс. Тав во̄р ма̄т яныгмас, ще̄мьятэ нусаг о̄лыс. Ты училищат ханищтахтын ма̄гыс та̄ланэ иӈ ат то̄влысыт кос, ос кӯщай тох та таве вистэ. Ётыл Еремей классэ̄т щар ёмащакв ханищтахтыс. Сака ном-тыӈ пыгыг яныгмас.
Та хо̄тал Еремей Данилович янытлан ма̄гыс, са̄лыӈ нэ̄ Аграфена Семёновна Песикова, Нижневартовск ӯс общинат рӯпитан ма̄щтыр нэ̄гхумыг Сергей Иванович ос Светлана Андреевна Хунзи ос Ямал ма̄ныл Вера Андреевна Рахты-мова, ёхталасыт.
Рӯт ма̄хум янытламаныл юи-па̄лт «Югра» нампа парк-музейт кӯщаиг о̄лнэ нэ̄ Руслана Богдановна Галив потыртас. Тав Еремей Данилович рӯтанэ палт во̄выстэ, таве̄н са̄в янытлан ла̄тыӈ ла̄выс, хорамыӈ лӯптал ос мӯй-лупсал мӯйлуптастэ.
Тувыл ма̄хум потрыт хаснэ хум урыл выставка сунсыглым ё̄мыгтасыт. Тот Еремей Данилович ёт по̄слым хурит ос хо̄тал нэ̄глын е̄рт о̄лнэ ханты ма̄хум маснутаныл, са̄ӈквылтан нарс-юх суссылтаве̄сыт.
Та юи-па̄лт музей-колт научный конференция о̄лыс. Тот ма̄хум са̄всыр ва̄рмаль щирыл доклад-потраныл ловиньтасыт. Пе̄с йис ма̄т туризм ва̄рмаль э̄лаль тотнэ, ща̄нь ла̄тыӈ ханищтан, са̄лыт э̄лаль янмалтан ос мо̄т тэ̄лат урыл хоса потыртасыт.
Э̄типа̄лаг пуссын мӯй хо̄тпат «Югра» нампа парк-музейн ӯщлах-туӈкве тотве̄сыт. Тот «Хатлые» ялпыӈ хо̄тал э̄лаль о̄лыс. Эстония ма̄ныл ма̄хум мӯйлуӈкве о̄с тув ёхталасыт. Мир кит хо̄тал са̄всыр пормасыт ма̄щтырласыт, мо̄йтыт мо̄йтсыт, йӣквсыт ос э̄ргысыт. Ка̄сыӈ хо̄тпа ща̄гтым ювле минас. Ань мо̄тыт та̄л ты пӯмащ ва̄рмальн ханты ма̄хманув о̄с аквты порат тот акван-атхатыг-лэ̄гыт тах.
<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:35  -->
Кӯщай нэ̄ нила арыгкем щё̄с потыртас

    Мансийский
    Русский

Кӯщай нэ̄ нила арыгкем щё̄с потыртас

Я̄ӈк на̄тнэ э̄тпос 30 хо̄талэ̄т округувт о̄лнэ ма̄хум яныг кӯщай нэ̄ Наталья Комарова са̄всыр ва̄рмалит урыл китыгласаныл. Нила щё̄с арыгкем Наталья Комарова кол ёвтнэ, мир пусмалтан, ханищтахтын ва̄рмалит, ЖКХ ос са̄в мо̄т тэ̄лат урыл потыртас. 

Са̄в хо̄тпа ма̄ньлат ще̄мьят ма̄гсыл рӯпитан программа урыл китыглахтасыт. Ты пирмайтым нэ̄пак щирыл ще̄мьят кол ёвтнэ ма̄гсыл олныл та̄ставет ос тыщирыл нё̄тавет. Тувыл ты программан сака са̄в ма̄ньлат ще̄мьят хасхатасыт. Са̄в та̄л ӯрхатым то̄ва нэ̄т-хумит 36 та̄ланыл то̄влысыт ос программатныл хот-щуртумтаве̄сыт. Ма̄хум китыглахтасыт, та̄н нё̄туӈкве патавет ман а̄ти. Наталья Комарова ла̄выс, та̄н хоса номсахтасыт, хумус ты ма̄ньлат ще̄мьят нё̄туӈкве ро̄ви. Та̄н ань кол ёвтум ос ипотека-олн вим ос хӯрум манос тыгыл са̄внув ня̄врамыт янмалтан ма̄ньлат ще̄мьят субсидия-олныл тах та̄стыяныл. Аквта порат кӯщай нэ̄ сосса ма̄хум урыл ла̄тыӈ ла̄выс. Сосса ще̄мьят ма̄гсыл рӯпитан программан о̄с са̄в ма̄хум хасхатым о̄лэ̄гыт. Кӯщаит ма̄ньщи, ханты ос ё̄рн ще̄мьят аквта щирыл э̄лаль нё̄туӈкве патыяныл. О̄лнэ кол ёвтум ос ипотека-олн вим ще̄мьят са̄ртын субсидия-олныл та̄стуӈкве патавет. Ты йильпи ла̄тӈыл рӯпитан са̄ккон ты та̄л ма̄ньполь э̄тпост хасвес. 

Ма̄хум йильпи школат ӯнттын ва̄рмаль урыл китыглахтасыт. Ань то̄ва ӯсыт ос яныг па̄влыт ня̄врамыт кит смена щирыл ханищтахтэ̄гыт.  Наталья Комарова ла̄выс, ань округ янытыл яныгса̄т школа ӯнттуӈкве э̄ри, то̄нт тыт о̄лнэ а̄гирищит-пыгрищит пуссын акв сменат ханищтахтуӈкве патэ̄гыт. Ты халт туп Сургут ӯст хус ханищтан кол ӯнттуӈкве э̄ри. Тувыл ты э̄рнэ тэ̄ла нупыл сака са̄в олн э̄ри. Округ кӯщаит ань Сбербанк ёт акван-потыртахтасыт, школат ӯнттын ма̄гсыл ты банк са̄в олн миӈкве ла̄выс. 

Кондинский районт о̄лнэ мир Тюмень ӯс нупыл ма̄шинал яласан лё̄ӈх урыл китыглахтасыт. Ма̄н округув ос Тюменский область миркол кӯщаит та районныл Тюмень ӯс нупыл ма̄шинал яласан лё̄ӈх аквъёт ва̄руӈкве хосат та̄гыл потыртахтасыт. Ма̄н о̄лнэ ма̄вт ты лё̄ӈх ва̄рвес, ос Тюменский область миркол кӯщаит щар нэ̄матыр ат ва̄ре̄гыт. Наталья Комарова ла̄выс, ань Тюменский область миркол кӯщаит ты хосыт рӯпитаӈкве щар ат ка̄саще̄гыт, тыима̄гсыл та̄н ань Свердловский область миркол кӯщаит ёт потыртахтэ̄гыт. Ты лё̄ӈх та область нупыл тах ва̄раве, Кондинский районт о̄лнэ мир ма̄шинал Екатеринбург ӯсн нупыл яласаӈкве тах патэ̄гыт. Ань кӯщаит ты кастыл са̄всыр э̄рнэ нэ̄пакыт щё̄питэ̄гыт. 
Округ янытыл о̄лнэ мир са̄всыр ва̄рмалит урыл кӯщай нэ̄ китыгласаныл. Наталья Комарован акв со̄тыра 300 арыгкем китыглахтын ла̄тыӈ ёхтыс.

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:43 -->
Олныт э̄рнэ ма̄н ма̄кыг холтве̄сыт

    Мансийский
    Русский

Олныт э̄рнэ ма̄н ма̄кыг холтве̄сыт

Тӯя хо̄талыт оигпан порат мирн пе̄риим ма̄хманув яныг сапра̄нит акван-атхатыгласыт. О̄влэ̄т та̄н намхо̄таланыл о̄лум депутатыт янытласаныл, округ Дума кӯщайн Борис Хохряковын мӯйлупсал мӯйлуптаве̄сыт.

Тувыл Вера Дюдина, округ олныт ловиньтан кӯщай нэ̄, 2018 та̄лт олнанув хоталь холтве̄сыт, та урыл потыртас. Щар са̄в на̄лок-олн ма̄-во̄й но̄х-винэ компаният ос са̄всыр мо̄т рӯпата ва̄рнэ ма̄хум ойтсыт. Округув та̄л сыс Россия федеральный бюджетын 26% са̄вит олн те̄тыс. Ёмщакв ойтхатнэ̄в ма̄гыс тувыл федеральный грант-олныл майвесӯв, кӯщаит та̄наныл пуссын районыт ос ӯсыт халт ла̄кква-уртсаныл. Та̄л сыс нила щёс бюджет-олныт но̄х-нё̄тве̄сыт. Са̄выӈпа̄лэ мир пусмалтан, ня̄врамыт ханищтан, о̄лнэ колыт хот-щё̄питан ма̄гыс холтве̄сыт ос пе̄с колыт, балокыт о̄лнэ ще̄мьят олныл та̄стуве̄сыт. 

Ань предпенсионерыг ла̄внэ ма̄хум ма̄гсыл са̄ккон пирмайтавес, тамле хо̄тпан Пенсионный фондыт справка виӈкве э̄ри, ты нэ̄пак-ло̄мтэ хосыт тав ат та̄л сыс о̄с нё̄туӈкве патаве. 
Ханищтахтын ма̄гсыл хансым округ са̄кконув то̄ва ла̄тӈанэ ос мощ пе̄нтве̄сыт. Ань целевой щирыл ханищтахтын ня̄врам а̄стынэ̄тэ юи-па̄лт та организацият хӯрум та̄л матрыг рӯпитаӈкве ат те паты, тав штраф-олн ювле ойтуӈкве ла̄ваве. Ос то̄ва порат ня̄врам ханищтахтын ма̄ныл а̄сты, таве те̄тум организациян рӯпитаӈкве ёхты, тув ат виве. То̄нт ос организация штраф-олн округ бюджетын ойтуӈкве паттаве.

Хӯл алыщлан урыл са̄кконт «спортивное рыболовство» ла̄тӈыг хот-вуйвесы̄г. Борис Хохряков ла̄вме щирыл, федеральный са̄кконт ты ла̄тӈыг хосат хот-щуртумтавесы̄г, таима̄гыс округ са̄кконув о̄с тащир хассаныл. Тот воссыг нэ̄матыр ат пе̄нтхаты, нясыл хӯл алыщлан хо̄тпат о̄с аквта щирыл няслуӈкве патэ̄гыт, нэ̄мхотьютын та̄н пувуӈкве ат патавет. 

Мир пусмалтан ма̄гыс майлым олныт о̄с э̄рнэ щирыл холтве̄сыт. Ма̄н округувн ва̄т нупыл са̄т яныг ле̄ккар рӯпитаӈкве ёхтыс ос ты коныпал фельдшерыг ла̄внэ са̄т ле̄ккар рӯпитаӈкве патыс. Ма̄хманув та̄нти о̄лнэ ма̄нылт уральтахтуӈкве ве̄рме̄гыт. 

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:47 -->
Аквъёт рӯпитаӈкве кӯпнитнувег е̄мты

    Мансийский
    Русский

Аквъёт рӯпитаӈкве кӯпнитнувег е̄мты
А. Федяев	  
А. Федяев

Мо̄лал ля̄ххал тотнэ колн Алексей Федяев ёхталас. Тав «Развитие Югры» нампа колт кӯщаиг рӯпиты. Ань округувт кооперативыт ва̄равет. Ӯйхул ос товлыӈ ӯй янмалтан ма̄хум, хӯл, пил, ла̄хыс та̄стын ос тэ̄нутыг щё̄питан хо̄тпат та̄нки рӯпатаныл ва̄рнэ̄ныл ма̄гыс государство па̄лыл нё̄тавет.

Кӯщай хум ла̄вме щирыл, ма̄хум рӯпатаныл мӯсхалыг вос ва̄рияныл, та̄нанылн акван-о̄лтхатуӈкве э̄ри. Тыщир олн сэ̄луӈкве кӯпнитнувег паты. Матыр та̄рвит ва̄рмаляныл акван-нё̄тхатым ёмщакв щё̄питыяныл. Мо̄т хо̄н ма̄т Европат ос Америкат та̄нки рӯпатаныл ва̄рнэ хо̄тпат хосат та̄гыл акван-нё̄тхатым рӯпитэ̄гыт. 

Ты фондыӈ хо̄тпат та̄нки ма̄гсыланыл рӯпитан ма̄хум аквъёт рӯпитаӈкве во̄вияныл. Ты ва̄рмальн та̄наныл ханищтаӈкве патыяныл. Тувыл та̄н тэ̄нут-пормасаныл э̄лаль тыналан ма̄гыс ла̄пкат пӯнсуӈкве о̄с нё̄тэ̄гыт. 

Ты ма̄хум государство па̄лыл 70 млн. са̄виткем олн-нё̄тмилыл мивет. Ос тот пуссын аквъёт лов арыгкем предприятият аквъёт вос рӯпитасыт, то̄нт ущ та̄н олныл нё̄туӈкве патавет тах. 

Ань округувт акван-о̄лтым лов кооператив рӯпитэ̄гыт. Та̄н халанылт щар ёмщакв «Ермак Агро» рӯпиты. Мо̄лалнув та̄н Нижневартовский ӯст ла̄пка пӯссыт. Ва̄рнэ тэ̄нутаныл та̄нки тыналыяныл. 

Кооперативыт рӯпитан хо̄тпат субсидия-олнаныл ищхӣпыӈ ут ёвтнэ ма̄гыс холтуӈкве ве̄рмияныл. Ты нё̄тмил хосыт та̄н ёмщакв олн сэ̄луӈкве патэ̄гыт. Округувт ма̄нки ма̄хманув са̄внув тэ̄нут тах  ва̄ре̄гыт, предприятият та̄ксарнувег е̄мтэ̄гыт. Акван-нё̄тхатым са̄внув олн сэ̄лаве.

Николай МЕРОВ  

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:48 -->
Ня̄враманын ёмас хо̄тпаг янмалтэ̄н

    Мансийский
    Русский

Ня̄враманын ёмас хо̄тпаг янмалтэ̄н

Са̄всыр мирыт халанылт ёмщакв вос о̄лсыт, вори ул вос тотсыт, округ мирколт Совет рӯпиты. Тот кӯщаиг округ губернатор нэ̄ Наталья Комарова тав о̄лы. Та̄н ва̄тихал акван-атхатыглэ̄гыт. Ань ты сапра̄нит кина суснэ то̄тап хосыт округ янытыл рӯпитан ма̄хум та̄л сыс ва̄рум рӯпатаныл ос мо̄т э̄рнэ тэ̄ланыл урыл потыртасыт. 

Округ кӯщай нэ̄ ла̄выс: «Югравт са̄всыр ла̄тӈыл потыртан мирыт о̄лэ̄гыт. Тыт ань пуссын аквъёт яныгса̄т арыгкем объединение ня̄врамыт ёт рӯпитэ̄гыт. Ты ма̄хум та̄нки о̄лнэ-хӯлнэ наканыл э̄лаль тотэ̄гыт ос мо̄т мир нупыл ёмас самыл сунсэ̄гыт. Ань ты накт ща̄нь ла̄тыӈ э̄лаль тотнэ ма̄гыс са̄всыр ханищтапыт щё̄пита̄лавет. Ты хосыт ма̄ньлат ма̄хум сакати ва̄йхатэ̄гыт ос халанылт юртыӈыщ о̄лэ̄гыт.  

Ма̄нь таквс э̄тпост Россия янытыл са̄всыр ма̄ныл ма̄хум мӯйлуӈкве ХАНТЫ-МАНСИЙСК ӯсн ёхтэ̄гыт. Ты ва̄рмаль мир аквъёт мӯсхал щирыл о̄лнэ ма̄гыс щё̄питаве тах. Ма̄ньлат ма̄хум халанылт ул вос кантлэ̄гыт ос нэ̄матыр лю̄ль ул вос ва̄ре̄гыт, туп ёмас хо̄тпаг э̄лаль вос о̄лэ̄гыт. Ма̄навн пуссын аквъёт юртыӈыщ о̄луӈкве э̄ри. То̄нт нэ̄матыр та̄рвит ва̄рмаль ат е̄мты».

Округувт «Мы – Россияне» нампа общественный организацият кӯщаиг о̄лнэ нэ̄ Юлия Тушкова такви рӯпататэ урыл потыртас. Та̄н ма̄ньлат ма̄хум ёт рӯпитэ̄гыт. Ка̄сыӈ та̄л а̄гит-пыгыт са̄всыр хо̄нтытн тотыглым хо̄тпат ос яныг хо̄нтыт хо̄нтлум ветераныт ёт ва̄щиньтахтэ̄гыт. Ня̄врамыт ка̄тыл са̄всыр нё̄тнэ хурит по̄слэ̄гыт ос та̄нанылн мӯйлуптэ̄гыт. Ветераныт ос хо̄нтлум нак урыл потыртэ̄гыт, хумус са̄всыр мирыт аквъёт ма̄ ӯргаласаныл, фашистыт алыщласаныл. Ты организация округ янытыл о̄лнэ ма̄ньлат ма̄хум ос ня̄врамыт ма̄гсыл са̄всыр э̄рнэ тэ̄лат щё̄пита̄лэ̄гыт. 

Православный ма̄хум ялпыӈколт рӯпитан о̄йка Евгений Кизин тув о̄с ёхталас. Округувт та̄н са̄всыр та̄л яныт ня̄врамыт ос та̄н ще̄мьяныл ёт рӯпитэ̄гыт. Военно-патриотический клубыт ня̄врамыт ёт ва̄щинтахтэ̄гыт, та̄н ётаныл са̄всыр тэ̄лат урыл потраме̄гыт.

Тувыл Югра ма̄т са̄в мусульман ма̄хум о̄лэ̄гыт. ХАНТЫ-МАНСИЙСК ӯст мечеть кӯщаяныл Рустам Аминов о̄с ты Советыт рӯпиты. Манырсыр ва̄рмалит та̄н ва̄рыглэ̄гыт, тав ты урыл о̄с потыртас. Ты ма̄хум та̄нки ня̄враманыл ёмас хо̄тпаг о̄луӈкве о̄с акваг ханищтыяныл.

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:52 -->
Ялпыӈ ма̄т ӯргалавет

    Мансийский
    Русский

Ялпыӈ ма̄т ӯргалавет

Ма̄н округувт са̄всыр кӯщаиӈ колыт о̄лэ̄гыт, ка̄сыӈаныл я̄нас рӯпата ва̄ри. Акв кол тох ла̄ваве – служба государственной охраны объектов культурного наследия ХМАО – Югры.

Ань ты колт рӯпитан хо̄тпат тамле потыр те̄тсыт. 2012-2018 та̄лыт сыс округувт то̄ва ма̄т ялпыӈыг хасве̄сыт, та̄н ань сака та̄кыщ ӯргалаӈкв патавет. 
— Щохрыӈ-о̄йка ма̄тэ, ты ялпыӈ ма̄ Ха̄льӯс район Тапсуй я̄ ва̄та ляпат о̄лы.
— Нё̄р-о̄йка ос Щохрыӈ-о̄йка ма̄нэ̄н, ты ялпыӈ ма̄г Ха̄льӯс район Тӯрва̄т нампа тӯр ляпат о̄лэ̄г.
— Балбанты нампа тӯр, мо̄т щирыл ос тох ла̄ваве — Еманглор. Ма̄ньщи ла̄тӈыл ты тӯр – Яныг ялпыӈ тӯрыг ла̄ваве. Ты тӯр сака ялпыӈ. Тав Сакв таляхт о̄лы, Нё̄ранув ляпат. Тув пе̄с йис та̄гыл ма̄хманув пӯрлахтуӈкв акваг ялантасыт. Туп хум хо̄тпатн тув ро̄ви, нэ̄кветн ос а̄гитн тув ялуӈкв щар ат ро̄ви.
— Ка̄ль-нёхыс На̄й-э̄ква ос Тулям-ур-о̄йка ялпыӈ ма̄г, тэ̄н о̄с Ха̄льӯс  районт  о̄лэ̄г.
— Соровские озера, ты тӯрыт Нефтеюганский районт о̄лэ̄гыт. Ос ялпыӈыг о̄ньщавет. 

Сургутский районт «Яун-ики-мых» нампа ма̄ о̄с ялпыӈыг хасвес, ос ань ты хо̄тал мус э̄рнэ нэ̄пакыт иӈ ат ва̄рве̄сыт. Нэ̄паканыл ёмащакв хансыяныл, тувыл ущ ты ханты ма̄ ӯргалаӈкв  тах  патаве. 

Ты 2019 та̄л о̄выл-тахтам па̄сныл округувт о̄лнэ ялпыӈ ма̄т ӯргалан кол округ мирколныл олныл миӈкв ат патаве. Та̄н ань туп Российский Федерация реестр-нэ̄пакн хансым ялпыӈ ма̄т ӯргалаӈкв патыяныл. 

Ты потыр ма̄ньщи ла̄тӈыл Валентина Узель хансыстэ

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 15:56 -->
Та̄рвитыӈ а̄гм са̄в хо̄нтвес

    Мансийский
    Русский

Та̄рвитыӈ а̄гм са̄в хо̄нтвес

Мир пусмалтан департамент колныл тамле потыр ма̄н газетавн те̄твес. Тот рӯпитан хо̄тпат хассыт – округувт о̄лнэ ма̄ньщи, ханты ос ё̄рн ма̄хум хумус пусмалтавет, ле̄ккарытн хумус уральтавет.

Ань ма̄н округувт о̄лнэ ма̄хум намнэ̄-паканылт (паспортанылт) национальностяныл ат хансаве. Ос та̄н ле̄ккарытн я̄нас уральтым о̄ньщавет. Ле̄ккарыт ёмащакв ва̄ганыл, ма̄нь па̄влыӈ ма̄тт манах хо̄тпа о̄лы, та̄н халанылт хотьютаныл — ма̄ньщи, ханты манос  ё̄рн  хо̄тпа.

Ювле хультум 2018 та̄л сыс округувт э̄лы па̄влытт о̄лнэ ма̄хум о̄с уральтаве̄сыт, ты тэ̄ла рущ ла̄тӈыл ла̄ваве — диспансеризация. Туи ос тэ̄лы сыс хӯрум со̄тыратем сосса хо̄тпа та̄н ёмащакв уральтасаныл.

Ос ань тамле та̄рвитыӈ ва̄рмаль та̄рапаттувес. 796 хо̄тпат пувласпи-а̄гм о̄ньще̄гыт ман а̄ти, ёмащакв уральтаве̄сыт. Ань та̄н халанылт 115 хо̄тпа рак-а̄гм о̄щнэ̄ныл. Мо̄т ма̄хум тӣвраныл о̄с ёмащакв сусве̄сыт, 48 хо̄тпа саханылт (кишечник) о̄с пувласпи-а̄гм  хо̄нтвес. 

Ань ты хо̄тпат пуссын яныг пӯльницан те̄тве̄сыт. Тот та̄н ёмащакв тах уральтавет. А̄гманыл, со̄ль, молях те хо̄нтавет, то̄нт та̄ра пусмалтаӈкв  патавет. 

Мо̄лты туи сыс ле̄ккарыт «Николай Пирогов» на̄иӈха̄пыл 47 ма̄нь па̄влытн ялсыт. Тэ̄лы сыс яныг ма̄шинал ос 14 па̄влытт о̄лнэ ма̄хум суссаныл, та̄н туп тит э̄тпос ма̄шинал яласэ̄гыт. Туи та̄н на̄иӈха̄пыл ат э̄тпос яласэ̄гыт, я̄т хосыт миннэ̄ныл сыс ка̄сыӈ ма̄нь па̄влытн па̄г-хо̄игла̄лэ̄гыт. Пуссын аквъёт 41 со̄тыра арыгтем хо̄тпа уральтасаныл. 

Тот о̄лнэ мир та̄наныл сака ӯрияныл. Мир пусмалтан ос уральтан рӯпата коныпал та̄н «санитарный книжкаг» ла̄внэ нэ̄пакыт, са̄всыр справкат ва̄ре̄гыт. Тамле нэ̄пак о̄щнэ хо̄тпат рӯпатан та̄ра вивет, нэ̄матыр торасыл ат ва̄равет. 

Ты рӯпата ань таи-ма̄гыс ва̄раве, округувт государственный яныг программа-нэ̄пак хансым о̄лы, рущ наме ты – «Развитие здравоохранения на 2014-2020 годы». Ты программа щирыл ань сосса хо̄тпат ле̄ккарытн ёмащакв уральтаӈкв ты патве̄сыт. 

Мир пусмалтан департамент колныл те̄тым потыр ма̄ньщи ла̄тӈыл Валентина Узель хансыстэ

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 16:17 -->
Ле̄ккарыт па̄влытн та нёвумтасыт

    Мансийский
    Русский

Ле̄ккарыт па̄влытн та нёвумтасыт

Ювле хультум э̄тпос юи-о̄выл хо̄таланэ̄т Омск ӯсныл ХАНТЫ-МАНСИЙСК ӯсн «Николай Пирогов» нампа на̄иӈха̄п-капай ёхталас – плавполиклиникаг ла̄ваве. Э̄лы лё̄ӈхын миннэ̄тэ ма̄гыс тыт э̄рнэ тэ̄рпил ёт щё̄питавес, пусмалтан щаӈквыт, сыре-сыр ищхӣпыӈ утыт  тув та̄лттуве̄сыт. 

Ля̄ххал тотнэ ма̄хум ёт Центр профессиональной патологии кол яныг ле̄ккар Николай Ташланов хо̄нтхатыглас, ма̄н таве на̄иӈха̄п урыл китыгласлув. Хум тох потыртас:

– Ты та̄л пӯльницаӈ на̄иӈха̄пув округт о̄лнэ 45 па̄влытн ялы – Белоярский, Ха̄льӯс, Кондинский, Октябрьский, ХАНТЫ-МАНСИЙСКИЙ, Сургутский ос Нижневартовский районыт янытыл яласаӈкве паты. Ты на̄иӈха̄пт ле̄ккарыт ань хо̄тыт та̄л рӯпитаӈкве патэ̄гыт. Тот рӯпитан ма̄гыс 19 колнак щё̄питасӯв. Акв тыса̄вит ле̄ккар о̄лы – терапевт, хирург, сым, нёл, сам ос паль уральтан ле̄ккарыт, анализыт ос рентген (флюорография ос лувнакыт по̄слын ищхӣпыӈ утыт) ва̄рнэ хо̄тпат. Э̄лумхо̄лас тӣвре уральтан ма̄гыс са̄всыр ма̄шинат ос мо̄т э̄рнэ пормасыт тув та̄лттысув. 

На̄иӈха̄пт ле̄ккарыт яныг операция ат ва̄ре̄гыт. Сунсэ̄гыт, хо̄тпа сака та̄рвитыӈ те, та̄н та̄ра санавиация вертолёт во̄ве̄гыт, э̄лумхо̄лас хотты пӯльницан тотыгпаве. Операционный колнак тай атхунь о̄лы, ла̄вилув – «малая операционная». Тот ма̄нь нюлмит лап-ю̄нтавет манос алписов а̄гмыт тэ̄рпил сартавет, ле̄ккар то̄рыл лап-пе̄равет.

Николай Владимирович китыглавес, ле̄ккарыт хотыл о̄лэ̄гыт. Хум ла̄выс, то̄ват ХАНТЫ-МАНСИЙСКАНЫЛ, матахмат хо̄тпа Омск ӯсныл ос мо̄т ма̄ныл ёхтысыт. На̄иӈха̄п тармыл пуӈктотнэ яныг ле̄ккар Александр Котов Омск ӯсныл о̄лы. О̄йка тот са̄в та̄л пӯльницат пуӈктотыс, тувыл тыг патхатас, са̄в та̄л ма̄н округув янытыл яласы. Та̄н пуссын сака ёмас хо̄тпат, ва̄рнэ рӯпатаныл э̄руптыяныл, ма̄нь па̄влытт о̄лнэ ма̄хум ёт сымыӈыщ потрамаӈкве ха̄сэ̄гыт. Таима̄гыс та̄н тув палыт ос я̄ по̄льнэ мус на̄иӈхапыл та яласэ̄гыт, ма̄нь па̄влытт о̄лнэ мир пусмалтэ̄гыт.

 «Николай Пирогов» на̄иӈха̄пт рӯпитан ле̄ккарыт мо̄лты тув сыс 6 со̄тыра 73 хо̄тпа пусмалтасыт, та̄н палтаныл уральтахтуӈкве 16 со̄тыра 666 хо̄тпа ёхталас. 

На̄иӈха̄пув мощ иӈ рӯпиты

Ля̄ххал тотнэ ма̄хум на̄иӈха̄п-капай урыл китыглахтасыт, ла̄ве̄гыт, тав улпыл пе̄сыг е̄мтыс, иӈ та яласы. Николай Ташланов тох потыртас:
– Щар со̄ль, тав моще̄ртн яласаӈкве ат та̄ртаве. Ва̄тихал уральта̄лылув, матыр пе̄с щаӈкванэ йильпииг щё̄питавет, о̄льпыл сартаве. Ка̄сыӈ на̄иӈха̄п яласан пора о̄ньщи, «Николай Пирогов» о̄с аквтох. Ты урыл ма̄н пусмалтан департамент колт яныг ле̄ккарыт ос округ кӯщаит ёт потыртасув. Та̄н ань номсахтэ̄гыт, э̄рыӈ йильпи на̄иӈха̄пыл ва̄раве̄в манос ёвтаве̄в, тавагт. 

Ле̄ккарыт ка̄сыӈ па̄вылт ӯравет

Ты Центр профессиональный патология кол ля̄ххал тэ̄ланэ палт пуӈктотнэ хум Евгений Машаров о̄с акв-кит ла̄тыӈ ла̄выс:
– На̄иӈха̄п о̄влэ̄т Белоярский район Пашторы па̄вылн ялы. Тувыл э̄лаль Ха̄льӯс районын мины – Саранпа̄выл, Ло̄пмус, Кульпас ос мо̄т па̄влытн хо̄иглы. Ань витэ о̄нты, кос хо̄т яласаӈкве ве̄рме̄гыт, ос хунь то̄сы, то̄ва ма̄н ат ёхтахтэ̄гыт. Та̄н ва̄ганыл, хоты я̄ хосыт о̄влэ̄т э̄ри ялуӈкве, ялнэ-миннэ лё̄ӈханыл нэ̄пакын хансым о̄ньщияныл. 
Тыт рӯпитан ле̄ккарыт ка̄сыӈ па̄выл ма̄нь ле̄ккарыт ос тот о̄лнэ кӯщаит ёт телефон хосыт акваг потыртэ̄гыт. Таима̄гыс ва̄ганыл, ань ка̄сыӈ па̄вылт та̄н палтаныл манах хо̄тпа уральтахтуӈкве ёхты. Ма̄нь ле̄ккарыт па̄выл ма̄хманыл нупыл потыртэ̄гыт, моще̄ртн на̄иӈха̄п ёхты, тув ялуӈкве вос щё̄питахтэ̄гыт. Па̄выл яныг те, на̄иӈха̄пыӈ ле̄ккарыт тот нилах-атах хо̄тал рӯпитэ̄гыт. 
То̄ва хо̄тпат сыре-сыр справкат кинсэ̄гыт, аква ма̄шинал яласан ма̄гыс э̄рнэ нэ̄пак ва̄ри, мо̄тан катерыл яласаӈкве номсы манос писаль ёвтуӈкве таӈхи. Анализыт ва̄рнэ ма̄гыс ке̄лпаныл вивет, пуӈканыл-сыманыл, алпияныл, та маныр пуссын уральтавет. Ты юи-па̄лт э̄рнэ нэ̄пакыл ущ хансавет. 

<!--

Рубрика: 

    Ля̄ххалыт - Новости 

Номер Луима сэрипос: 
№ 11 (1197)
Чт, 06/06/2019 - 16:39 -->
Ка̄сыӈ мир ла̄тӈе вос янытлаве

    Мансийский
    Русский

Ка̄сыӈ мир ла̄тӈе вос янытлаве
С.И. Богданов потырты	
С.И. Богданов потырты

Ты та̄л ма̄ янытыл Ща̄нь ла̄тӈыт янытлан та̄лыг ла̄ввес, рущ ла̄тӈыл тох ла̄ваве – Международный год языков коренных народов мира. Ань ты кастыл САНКТ-ПЕТЕРБУРГ ӯст А.И. Герцен нампа университетт са̄в намыӈ-суиӈ учёный хо̄тпат, мощщаг хультум мирыт ос университетт рӯпитан ма̄хум акван-атхатыгласыт.

Та̄н тит хо̄тал аквъёт рӯпитасыт. О̄выл хо̄талт атхатам мирн яныг учёный нам о̄щнэ хо̄тпат доклад-потраныл ловиньтасаныл. О̄влэ̄т ты университет кӯщай хум Сергей Игоревич Богданов тав потыртас. Тав ла̄выс, ань ка̄сыӈ мир ла̄тӈе ӯргалаӈкв э̄ри. Та̄н университетанылт лӯима̄ мирыт ханищтан ма̄гыс я̄нас кол о̄лы, тав тох ла̄ваве – Институт народов Севера. Тот онтырса̄т та̄л сыс са̄в хо̄тпа ханищтахтас, ань та̄н халанылт учёный хо̄тпат, ня̄врамыт ханищтан ма̄хум са̄в о̄лы. 

Акв хум потыртаме порат, тав наме Е.В. Головко, тамле та̄рвитыӈ ва̄рмаль осн-паттыс. Тав наукат рӯпитанэ̄тэ сыс нила мир ла̄тӈаныл та со̄ймысыт. Матах та̄л ювле хультум порат тав Аляска ма̄ нупыл минас. Лё̄ӈхыт минаме сыс алеут мир ла̄тыӈ ва̄м юи-о̄выл хо̄тпа тот а̄тимыг е̄мтыс. Россият ос туп нила хо̄тпа алеут ла̄тыӈ ва̄гыт, потыртэ̄гыт. Керек мир ла̄тыӈ о̄с со̄ймыс. Ань ты ла̄тӈыл щар нэ̄мхотьют ат потырты.

Ты учёный ла̄выс, матъёмас Россия ма̄т ань сака э̄рнэ кол рӯпитаӈкве патыс, тав ла̄ваве – Фонд сохранения и изучения родных языков народов Российской Федерации. 1991 та̄лт яныг сапра̄ни ва̄рыглавес, та па̄сныл ань мощщаг хультум мирыт ла̄тӈаныл ӯргалаӈкв ты патве̄сыт. Ос ты 2019 та̄лт ты фонд-кол ты пӯсвес, ань со̄ймын ла̄тӈыт ханищтан ма̄гыс э̄лаль са̄в рӯпата тах ва̄раве.

Титыт хо̄талт лӯима̄ мирыт институт колт ма̄хум акван-атхатасыт. Тот ла̄кква-уртхатым доклад-потрыт учёный ма̄хум о̄с ловиньтасыт.

Та колт рӯпитан ма̄ньщи нэ̄ Валентина Селивёрстовна Иванова (такви о̄парищ наме – Садомина) КУЛЬ-О̄ТЫР (ма̄н ла̄ве̄в – ХУЛЬ-О̄ТЫР) урыл потыр щё̄питам, таве мо̄т мирн ловиньтастэ. Учёныитн сака пӯмыщ о̄лыс, таве хоса титыгласаныл, манрыг тав тамле потыр хансыс. 

Альбина Романовна Станиславец ос ма̄ньщи ла̄тыӈ ханищтан ва̄рмаль урыл потыртас, та̄н колледжит ня̄врамыт хумус ханищтыяныл. Са̄всыр ла̄тӈыл хаснэ газетат урыл ма̄хум тот о̄с потыртасыт. Акв ма̄ньлат хум ань тох ла̄выс, ща̄нь ла̄тӈыл та̄ратан газетат хосыт щар ма̄к ёмащакв ты на̄ӈки, мощщаг хультум мирыт ща̄нь ла̄тӈаныл хумус мо̄тхурипаг е̄мты, манхурип йильпи ла̄тӈыл та̄н хансэ̄гыт. Ос та сыс пе̄с ла̄тӈыт хот-ёрувлахтэ̄гыт манос хот-оссувлавет. Ты яныг сапра̄ни урыл потрыт мо̄т газетат э̄лаль тах хансыянӯв.

<!--

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Чт, 06/06/2019 - 16:28 -->
Ща̄нь ла̄тӈанув урыл потыр

    Мансийский
    Русский

Ща̄нь ла̄тӈанув урыл потыр
Ханищтап торыг рӯпитан нэ̄квет	
Ханищтап торыг рӯпитан нэ̄квет

Я̄ӈк на̄тнэ э̄тпос 21 хо̄талэ̄т ХАНТЫ-МАНСИЙСК ӯст ща̄нь ла̄тыӈ ханищтан хо̄тпат ма̄гыс хо̄нтхатыглап ва̄рыглавес, тох намаявес: «Форум учителей родных языков коренных малочисленных народов Севера». Школат рӯпитан са̄тлов арыгтем сосса ма̄хум са̄в ма̄ныл ёхталасыт – Ха̄льӯс, Белоярский, Сургутский, Нижневартовский, Нефтеюганский, Октябрьский, ХАНТЫ-МАНСИЙСКИЙ ос мо̄т районытныл о̄лсыт. 

Тамле хо̄нтхатыглап ханищтап ос молодёжный политика ХМАО – Югры департаментыт ос «Институт развития образования» колт рӯпитан ма̄хум та̄н щё̄пита̄лсыт. Ма̄к та урыл потыр о̄лыс, ань школат ща̄нь ла̄тыӈ ханищтан хо̄тпат хумус рӯпитэ̄гыт, матыр та̄рвит о̄ньще̄гыт ман а̄ти, э̄рнэ нэ̄пакыт ка̄сыӈ ма̄т о̄лы манос хотты школа мус ат тотыглавет. 

О̄выл ла̄тыӈ ханищтап департамент кӯщай ва̄ӈын нэ̄ Лариса Цулая тав ла̄выс: 
– Ханищтап са̄ккон щирыл, Россия янытыл ка̄сыӈ ма̄т ма̄хум та̄нти ла̄тӈаныл ханищтаӈкве ве̄рме̄гыт. Ма̄н, округ образование департаментыт рӯпитан ма̄хум, ань таи та̄ра-паттэ̄в, школанувт ща̄нь ла̄тыӈ ханищтан ма̄гыс аман ка̄сыӈ ма̄т э̄рнэ нэ̄пакыт ос ищхӣпыӈ утыт о̄лэ̄гыт. Ня̄врамыт ёт рӯпитан порат тыи-таи э̄ри. Э̄рнэ матыр пуссын о̄лы те, то̄нт учителитн кӯпнит, ня̄врамытн ханищтахтуӈкве пӯмыщ, уроканылн ща̄гтым ялантэ̄гыт. 

Сосса ня̄врамыт ань школан ёхтэ̄гыт, са̄выӈпа̄лэ рущ ла̄тӈыл потыртэ̄гыт. Округ янытыл туп 7 садикт ща̄нь ла̄тыӈ ханищтаве. Дополнительный образование колыт халт 8 ма̄т ла̄тӈанув хӯнтамлаӈкве ро̄ви. Сунсэте̄н, ань округувт 418 садик рӯпиты, 7 – ты сака мощща. Ня̄врам такви ла̄тӈе юн ат те хӯлытэ, яныгман колт ат те ханищты, тав хумус ща̄нь ла̄тыӈ ва̄ӈкве паты. Белоярский, Ха̄льӯс, Сургутский ос мо̄т ма̄т о̄лнэ школатт 1 со̄тыра 680 ня̄врам та̄нти ла̄тӈаныл ханищтэ̄гыт.

 

Ханищтап департаментыт рӯпитан хо̄тпат ос ща̄нь ла̄тыӈ ханищтан учителит акван-нё̄тхатым вос рӯпитэ̄гыт. Ты тэ̄ла палт пуӈктотнэ ма̄хум хунь ва̄ганыл, на̄н манхурип та̄рвит о̄ньщегы̄н, на̄нан манарыл нё̄туӈкве э̄ри. Нё̄тмил ӯрегы̄н те, ла̄тыӈ ке̄тэ̄н, тэ̄ланын урыл потыртэ̄н. Йильпи нэ̄пакыт хансуӈкве э̄ри те, ма̄хум хо̄нтэ̄в, ты ва̄рмаль кастыл олн та̄стэ̄в. 

Учителит э̄лаль ханищтахтуӈкве таӈхегы̄т те, са̄всыр курсытыл ва̄риянув, хотты ма̄т акван вос хо̄нтхатыглэ̄гыт, рӯпатаныл о̄вылтыт потыртэ̄гыт, халанылт ханищтахтэ̄гыт. Тох та̄н номтаныл та̄кмалтэ̄гыт, э̄лаль ёмас номтыл рӯпитаӈкве патэ̄гыт. Тыхо̄тал хурип хо̄нтхатыглапыт ва̄тихал ва̄руӈкве патэ̄в.

Ос ма̄к таи урыл ла̄ве̄гум, ты ма̄т о̄лнэ ня̄врамыт сосса ма̄хум ла̄тыӈ пуссын вос ханищтэ̄гыт. Кос рущ, таджик манос хатань ня̄врамыт вос ва̄ганыл, Югра ма̄ – ты ма̄ньщи, ханты ос ё̄рн мир та̄н йис та̄гыл о̄лнэ ма̄наныл. Ты лӯи ма̄т яныгман ня̄врамыт сосса мирыт ла̄тӈаныл ос культураныл вос ва̄ганыл, вос янытлыяныл. Ты ма̄т ам ва̄т нупыл китыт та̄л о̄лэ̄гум, ма̄ньщи ос ханты ла̄тӈыг акваг хӯлыглэ̄гум. Татем нё̄тнэ, ка̄миньт ла̄тӈыг, э̄рыг хольт ове̄г. Хумус тэ̄натэ̄н ат ханищтаӈкве. Мо̄т хо̄н ня̄врамыт ёт сымыӈыщ потыртаӈкве те, та̄н ла̄тыӈ ва̄ӈкве атхунь тахмае̄гыт. 

Тамле яныг тэ̄ла мӯтраӈ учитель та̄л хунь ва̄раве. Та̄н ня̄врамыт ёт ёмас номтыл рӯпитэ̄гыт те, ма̄нь ма̄хум кос хащта̄л ла̄тыӈ ханищтаӈкве паты, мо̄т мир о̄лупса пӯмщалаӈкве паты. Сосса ня̄врамыт о̄с тах та̄нти ла̄тӈаныл урок ущпылнэг э̄руптаӈкве патыяныл, ща̄гтым тув минэ̄гыт. 

Ща̄нь ла̄тыӈ ханищтан я̄тил ма̄хум, на̄нанн ам са̄в ёмас, сымыӈ ла̄тыӈ ла̄ве̄гум. Матъёмас на̄н тамле э̄рнэ рӯпатан вуйхатасын. Пуссын аквъёт рӯпитэ̄в, ты яныг тэ̄лав аквъёт ва̄рилув. Ка̄сыӈ та̄рвитыӈ нак порат э̄лы хо̄талн агтуӈкве э̄ри, халанувт нё̄тхатэ̄в. То̄нт сосса ня̄враманув ёмас номтыл ё̄мыгтаӈкве патэ̄гыт, тах ла̄ве̄гыт, ща̄нь ла̄тӈаныл та̄н ва̄ганыл.

Са̄в хо̄тпа ла̄тыӈ ла̄всыт. Та̄н халанылт округ кӯщай ва̄ӈын хо̄тпатэ палт советникыг о̄лнэ нэ̄ Надежда Савина потыртас. Тав о̄с та урыл ла̄выс, ань ща̄нь ла̄тыӈ ханищтан хо̄тпат матыр та̄рвит о̄ньще̄гыт те, яныг кӯщаит палт вос минэ̄гыт, потраныл хӯнтлавет, э̄лаль аквъёт рӯпитэ̄гыт. Нэ̄ ла̄выс, тох о̄лнэ̄в ма̄гыс округув са̄в ма̄т ва̄ве, ма̄хум хӯлыгласыт, ма̄н хумус рӯпитэ̄в, ка̄сыӈ э̄лумхо̄лас потре хӯнтамлаве, нё̄таве.

Государственный думат депутатыг о̄лнэ ма̄ньщи нэ̄ Татьяна Гоголева ты хо̄нтхатыглапын ла̄тыӈ ке̄тыс. Ты урыл таве̄н нё̄тнэ нэ̄ Оксана Рыжкова потыртас: «Татьяна Степановна ла̄вме щирыл, хо̄тпа ща̄нь ла̄тӈе ва̄гтэ те, тав нупылэ ро̄ви ла̄вуӈкве, ты ма̄ньщи манос ханты хо̄тпа. Ань ООН организация нэ̄пакыт щё̄питэ̄гыт, лов та̄л ма̄ янытыл о̄лнэ мирыт та̄лыг вос ла̄ваве (рущ щирыл – Десятилетие родных языков коренных народов мира)». 

Новосибирск ӯсныл ёхталам профессор нэ̄ Наталья Кошкарёва ханты ла̄тыӈ урыл сака пӯмыщ доклад ловиньтас. Ты ла̄тыӈ са̄в диалект о̄ньщи, ма̄хум ла̄тӈаныл акван ат ёхтэ̄гыт, са̄всыр щирыл хансэ̄гыт. Нэ̄ ла̄ви, ханты мир ос учёный хо̄тпат акван-потыртахтуӈкве ат ве̄рме̄гыт. Ты ма̄гыс та̄н ань э̄рнэ нэ̄пакыт ат хансэ̄гыт, ӯрхатэ̄гыт, хунь акван-потыртахтэ̄гыт.

Ма̄ньщи нэ̄тенув о̄с о̄лсыт, ма̄хум э̄лы-па̄лт потыртасыт. Технолого-педагогический колледжит ща̄нь ла̄тыӈ ханищтан ма̄ньщи нэ̄ Альбина Станиславец рӯпататэ о̄вылтыт потыртас. Саранпа̄вылныл Ольга Лелятова ёхталас, тав «Оленёнок» садикт ма̄нь ня̄врамыт ма̄ньщи ла̄тӈыл ханищтыянэ. Лариса Карпенко Нижние Нарыкары па̄вылныл о̄лыс, тав школат о̄с ма̄н ла̄тӈув урок ханищты. 

Ханты ла̄тыӈ ханищтан хо̄тпа са̄в о̄лыс. Нэ̄т мастер-классыт ва̄рыгласыт, потыртасыт, школат манос садикт хумус рӯпитэ̄гыт. Учителит хӯнтлуӈкве сака пӯмыщ о̄лыс. Ка̄сыӈаныл урыл хоса потыртаӈкве ро̄ви. Тамле хо̄нтхатыглап тыгыл э̄лаль акваг ва̄руӈкве патаве, ща̄нь ла̄тыӈ ханищтан хо̄тпанув ёт тах о̄с ка̄салахтэ̄в.

<!--

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Чт, 06/06/2019 - 16:47 -->
Ха̄льӯс районт ма̄нь школат ёмщакв рӯпитэ̄гыт

    Мансийский
    Русский

Ха̄льӯс районт ма̄нь школат ёмщакв рӯпитэ̄гыт

Ха̄льӯс районт ма̄нь па̄влытт нила школа ня̄врамыт ӯрнэ колыӈ та̄гыл рӯпитэ̄гыт. Та̄н пуссын йильпи ӯнттым колыт о̄лэ̄гыт, матыр-а̄ти э̄рнэ утыл о̄с тотве̄сыт. Тот таи ёмас, ма̄нь ня̄врамаквет нила класс мус юил ханищтахтуӈкве ёхталэ̄гыт, тувыл ущ мо̄т ляпа па̄влытн э̄лаль ханищтахтуӈкве ке̄тавет.

Сӯкыръя ос Кимкъясӯй па̄влыгт о̄лнэ ма̄нь школаг ня̄врам ӯрнэ колыӈ та̄гыл Саранпа̄выл школа нупыл хасвесы̄г. Ос акв тамле колыг Ло̄пмуст ос Шайтанка па̄влыгт о̄лэ̄г, акватэ Кульпас школа нупыл  ос мо̄танэ Восыӈтӯр школа нупыл хансым о̄лэ̄г. Ань Восыӈтӯр па̄вылныл Светлана Собянина ла̄тыӈ ке̄тыс, та̄н па̄вланылт интернат а̄тим, таима̄гыс Шайтанка па̄вылт ханищтахтын ня̄врамыт ётыл Тэ̄к па̄вылн ке̄тавет. Ты та̄л тот кит ня̄врам ханищтаве̄г, Кимкъясӯй па̄вылт школан ос садикн атхуйплов ня̄врам ялантэ̄гыт.

Мо̄лал Ло̄пмус школа о̄вылтыт кӯщай нэ̄ Татьяна Валерьевна Анямова китыгласлум. Тав ла̄выс: «Ты та̄л ма̄н школавт кит ня̄врам о̄выл классыт ханищтахтэ̄г, хӯрум - китыт классыт, хӯрмит классыт нэ̄мхотьют а̄тим ос нилыт классыт – кит ня̄врамыг. Та̄н пуссын акв смена щирыл ат хо̄тал ханищтахтэ̄гыт. Э̄рнэ урокыт коныпал та̄н ма̄ньщи ла̄тыӈ ханищтан щё̄сн ёхталэ̄гыт, ка̄ркамыг ос апрыӈыг о̄лнэ ма̄гыс «Югорка» нампа клубн ялантэ̄гыт. 

Школат хӯрум нэ̄ рӯпитэ̄в, Светлана Алексеевна Хозумова о̄выл ос нилыт классыг ханищты, Наталья Николаевна Таратова китыт класс. Ам тэ̄натэ̄н то̄ванакт пе̄нтыглыягум ос школат са̄всыр ва̄рмалит уральтыянум, ёмщакв щё̄питыянум.

Ня̄врамыт ӯргалан колт Ирина Валерьевна  ос Нина Николаевна Анямовыг рӯпитэ̄г. Садикн лов ня̄врам ялантэ̄гыт. Са̄ртын са̄внув а̄гирищ-пыгрищ садикн тотыглавес. О̄с ань ща̄нь-а̄щаныл тыт рӯпата ат о̄щнэ̄ныл ма̄гыс мо̄т ма̄н о̄луӈкве ва̄нтлэ̄гыт. 

Школан ос садикн ялантан ня̄врамыт тыт ёмащакв тыттавет. Тэ̄нут та̄л ат хультупта̄лавет, сыре-сыр фруктыл о̄с тотавет. САНПИН па̄лыл уральтаӈкве ёхталаве̄в, ань тыг мус нэ̄мат лю̄ль ат хо̄нтыгласыт. Ты тэ̄лат ма̄нки пуссын о̄с акваг уральтым о̄ньщиянӯв».

Татьяна Валерьевна 2011 та̄лт ЮГУ а̄стлас, тав рущ ос ма̄ньщи ла̄тыӈ ханищтан нэ̄г о̄лы. Университет а̄стламе юи-па̄лт тав та̄ра Ло̄пмусн ювле ёхтыс ос о̄влэ̄т ня̄врам ӯрнэ нэ̄г рӯпитас, ётыл ты школат пуӈктотнэ нэ̄г паттувес.

Ло̄пмуст нила класс а̄стлам ня̄врамаквет Кульпасн э̄лаль ханищтахтуӈкве ке̄тавет. Тот мо̄лты та̄лт йильпи школа-интернат ӯнттын ма̄ныл а̄стлавес, матыр ва̄рнэ ос э̄рнэ колнакыт пуссын о̄ньщи, ня̄врамыт кон по̄льтахтым ат ха̄йтыгтэ̄гыт. 

Сӯкыръят о̄лнэ ма̄нь школа о̄вылтыт кӯщай нэ̄ Тамара Савельевна Ванюта тох ла̄выс: «Ты та̄лт тыт хӯрум ня̄врам ханищтахтэ̄гыт, акв ня̄врам о̄выл классыт ос китыг – китыт классыт. Та̄н Евгения Гриценкан ханищтавет. Садикн атхуйплов ня̄врамакве ялантэ̄гыт. Та̄н ётаныл кит воспитатель-хо̄тпаг рӯпитэ̄г ос кит хо̄тпаг тэ̄нут па̄йтэ̄г. Ма̄н ханищтан, ле̄ккарлахтын, тэ̄нут па̄йтнэ ва̄рмалит пуссын акв колувт о̄лэ̄гыт, тыи сака ёмас». Сӯкыръя школа а̄стлан ня̄врамаквет Саранпа̄вылн э̄лаль ханищтахтуӈкве тотыглавет.  
 

<!--

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Чт, 06/06/2019 - 16:54 -->
Нивхи ла̄тӈыл ня̄врамыт ханищты

    Мансийский
    Русский

Нивхи ла̄тӈыл ня̄врамыт ханищты

Ма̄н округувт пуӈк ӯсувт ка̄сыӈ порат матыр ва̄рыглаве. Ты та̄л ща̄нь ла̄тӈанув янытлан ос та урыл потыртан ма̄гыс таса̄вит хо̄нтхатыглап ва̄рыглавес. Ам акв нивхи нэ̄ ёт вайхатасум, тав Сахалин ма̄ныл тыг ёхталас, та̄нти о̄щнэ маснутыл масхатым о̄лыс. Нивхыт – ты мощщаг хультум мир, та̄н са̄выӈпа̄лэ Сахалин ма̄ нупыл о̄лэ̄гыт. 2010 та̄лт Россия янытыл ма̄хум наманыл нэ̄пакн хансым порат, то̄нт та̄н ат со̄тыра арыгтем э̄лумхо̄лас ловиньтавес. 

Татьяна Валерьевна Тубина Некрасовка па̄вылт Охинский районт самын патыс. Тот яныгмас, школа а̄стлас. ЮЖНО-САХАЛИНСК ӯст о̄выл классытын ялантан ня̄врамыт ханищтан нэ̄г ханищтахтас. Ювле такви па̄влэ̄н ёхтыс, номсас, тот рӯпитаӈкве паты. Директорн ла̄ввес, о̄выл класс ня̄врамыт ёт рӯпитан хо̄тпа то̄вылхаты ос нивхи ла̄тыӈ ханищтан э̄лумхо̄лас ат о̄ньще̄гыт. 

Ма̄ньлат а̄ги хот-ща̄гтыс, тох тав такви ла̄тӈыл ня̄врамыт ханищтаӈкве патсанэ. Нэ̄ ла̄ви, институтт ханищтахтаме̄т тав рущ ос нивхский ла̄тӈыг урыл дипломный нэ̄паке хансыс, таве̄н ща̄нь ла̄тӈе ёт рӯпитаӈкве сака пӯмыщ о̄лыс. То̄нт тав хансыс, хумус ма̄хманэ халт яныгмас ос омаге-а̄тяге нивхи ла̄тӈыл ат потыртасыг. Тэ̄н хо̄т та̄л порат интернатн вуйвесы̄г, тот туп рущ ла̄тӈыл ханищтаве̄сыт. Та̄нти ла̄тӈыл потыртаӈкве ат та̄ртве̄сыт, таима̄гыс юн рущ ла̄тӈыл о̄с ат потыртасыт. Татьяна ще̄мьянылт ат ня̄врам яныгмасыт, пуссын туп рущ ла̄тыӈ ва̄гыт. Нэ̄ тав щар ма̄ниг о̄лы, ща̄нь ла̄тӈе хосыт рӯпиты ос ла̄тӈе ва̄гтэ, нэ̄пакыт щирыл ханищтастэ. Акв порат та̄н школанылт ня̄врамыт ща̄нь ла̄тӈыл щар ат ханищтаве̄сыт, ётыл ущ ханищтаӈкве патве̄сыт. 

Татьяна Валерьевна такви рӯпататэ урыл тох потыртас:
– Ам хо̄тхуйплов та̄л школат рӯпитэ̄гум, лов та̄л ня̄врамыт амти ла̄тӈумтыл потыртаӈкве ханищтасанум. Тувыл директорумн ла̄вве̄сум, ма̄нь ня̄врамыт ёт вос рӯпитэ̄гум, атиӈк моще̄ртын ща̄нь ла̄тӈыт урок щирыл ханищтаӈкве ат та̄ртавет. ФГОС щирыл ща̄нь ла̄тӈыл хансым учебникыт пе̄сыг е̄мтсыт, та̄н хосытанылт ла̄тыӈ ханищтаӈкве ат ве̄рме̄в. Ам ка̄сащасум ос ань ма̄нь ня̄врамыт ёт рӯпитэ̄гум. Ты коныпал урокыт а̄стынэ̄ныл юи-па̄лт о̄вылныл ос нёлолов классыт ханищтахтын ня̄врамыт ам палтум ёхталэ̄гыт, ма̄н ща̄нь ла̄тӈув та̄н ётаныл ханищтэ̄в. 
Ма̄н школа-интернатыт рӯпитэ̄в, тот 113 ня̄врам ханищтаве, та̄н халанылт нёлса̄ттем – нивхыт. Са̄ртын са̄в ня̄врам о̄лыс, мо̄т па̄влытныл тув тотыглаве̄сыт, ань тыса̄вит ты туп хультыс. Ма̄хманув са̄выӈпа̄лэ хӯл алыщлым, во̄рт матыр ка̄тын-паттым ще̄мьяныл тыттэ̄гыт. Москалёвка па̄выл налыман ве̄рыстат о̄лы, тувыл ня̄врамыт ка̄сыӈ хо̄тал автобусыл ма̄н школавн тотыглавет. Пе̄с порат школав национальныиг о̄лыс, ань тай а̄ти. Лё̄ӈхув лю̄ль, щёмлы-хомлыӈ кос, ос тох хотмус ня̄врымт та тотыглавет. 
Ма̄н ма̄вт нила со̄тыратем нивх хо̄тпа о̄лэ̄гыт, та̄н халанылт туп 3-4% ща̄нь ла̄тӈыл потыртэ̄гыт. Ты са̄выӈпа̄лэ нёлса̄т та̄лыл яныгнув э̄кват ос о̄йкат, ма̄ньлат ос тувыл яныгнув ма̄хум та̄нти ла̄тӈаныл ат ва̄ганыл, ат потыртэ̄гыт. Амти потыртаӈкве о̄с ат ве̄рме̄гум, нэ̄пакыт хосыт ла̄тӈум ханищтаслум. 

– Манхурип ханищтахтын нэ̄пакыт о̄ньщегы̄н?

– Ма̄н 1982 та̄л порат та̄ратым 1 ос 2 классыг ма̄гыс нэ̄пакыт о̄ньще̄в. Ос ань 4 класс ма̄гыс ос азбука-нэ̄пак та̄ратавесы̄г, тыитыл ты ханищтыянум. Хабаровский крайт о̄лнэ нивхыт са̄внув нэ̄пак о̄ньще̄гыт, та̄н нэ̄паканылтыл ма̄н о̄с ханищтахтэ̄в. Ма̄н мирувныл Людмила Борисовна Гашилова САНКТ-ПЕТЕРБУРГ ӯст А.И. Герцен нампа институтт рӯпиты, тав э̄рнэ нэ̄пакыт та̄раты. 

– Наӈти ще̄мьян урыл мощ потыртэн, ня̄враманын янгыт?

– Ам яныг пыгум онтоловит класс а̄стлы, ма̄нь пыгув са̄тыт класс. Ам тэ̄натэ̄н хо̄т-а̄ти ёт выгагум, ла̄тӈув, культурав вос ва̄гтэ̄н. Ма̄нти рӯтанув урыл вос ва̄гтэ̄н, ма̄н мирув пуссын яныг рӯтыл о̄лсыт. Ялпыӈ хо̄талыт ва̄рыглэ̄в, ня̄врамыт ёт мо̄йтыт ханищтэ̄в, та̄наныл мир э̄лы-па̄лт суссылтыянӯв. Ма̄ньнув пыгумн ты ва̄рмаль пӯмыщ, яныг пыгум тай акваг по̄хыннув та лакви, ат пӯмщалахты. 
Мо̄т мирытныл о̄лнэ ня̄врамытын тыи о̄с сака пӯмыщ, та̄н ка̄сащим ма̄н ётув ёнгасэ̄гыт. Ла̄тӈув ханищтан порат ам та̄наныл ёнгалтым ханищтыянум, та̄нанылн тох пӯмыщ ос ла̄тӈув молях торгамтыяныл. 

<!--

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Пт, 06/07/2019 - 12:11 -->
Мирн нё̄тмил ва̄рнэ колыт

    Мансийский
    Русский

Мирн нё̄тмил ва̄рнэ колыт

Мирн нё̄тмил ва̄рнэ департамент мощща олн сэ̄лнэ сосса ма̄хум ма̄гыс ла̄тыӈ ке̄ты. Ань хоты тэ̄ланылт государство па̄лыл та̄н онтас ва̄ре̄гыт, ты урыл ва̄е̄н. Тамле ва̄рмалит «Устойчивое развитие коренных малочисленных народов Севера» нампа округ программан хасве̄сыт ос №350-п постановление-нэ̄пакыт 18.10.2018 та̄лт пирмайтаве̄сыт. 

Сосса ма̄хум та̄нки о̄лнэ ма̄нанылт мирн нё̄тмил ва̄рнэ колт рӯпитан хо̄тпат палт вос ялэ̄гыт ос тот олн-нё̄тмил винэ ма̄гыс нэ̄паканыл вос атэ̄гыт. Та программан тамле накыт хансым о̄лэ̄гыт:
– э̄лумхо̄лас хотталь пусмалтахтын ма̄гыс тыгле-тувле ялнэ лё̄ӈхе ювле ойтаве, та̄л сыс туп 20 со̄тыракем солко̄ви са̄вит;
– ня̄врамыт маснутыл ёвтнэ ма̄гыс: ма̄нь ня̄врам – 5 со̄тыра солко̄вил та̄ставет, школан ялантан ня̄врам – 7 со̄тыра солко̄вил;
– мо̄т ма̄т хотталь щалтнэ хо̄тпа такви ма̄тэ̄н тотнэ ма̄гыс 8 со̄тыра солко̄ви ойтэ̄гыт ос таве тотнэ э̄лумхо̄лас 9 со̄тыра лё̄ӈх олныл миве;
– ня̄врамын ӯщлахтын ма̄н ке̄тылы̄н ке – лё̄ӈх олнытыл туп 20 со̄тыракем солко̄ви ювле ойтаве̄н тах.

Ань пуссын ты ва̄рмалит урыл матыр та̄ра-паттын ла̄тыӈ о̄ньщегы̄н ке, на̄н мирн нё̄тмил ва̄рнэ департамент колн свонитэ̄н. 8(3467) – 329-327 телефон хосыт Марина Андреевна Хорькова, тот рӯпитан нэ̄, китыглэ̄н ос тав ётэ ва̄рмалянын о̄вылтыт потыртэ̄н.   

Тувыл хотты колта̄глыт са̄в та̄л акв ма̄т рӯпитасыт манос акв хотты профессият рӯпитам ма̄хум янытлан ма̄гыс ос э̄лумхо̄лас 60 та̄лэ то̄влынэ̄т порат (тыгыл э̄лаль ка̄сыӈ ат та̄л тах то̄влынэ̄т порат) о̄с нё̄тмилыл ва̄равет. Ты ма̄хум ма̄гсыл социальный служба-колт ялпыӈ хо̄талыт щё̄питалавет ос тот янытлавет.

Ань ты тэ̄лат та̄ра-паттуӈкве э̄регы̄т ке, на̄н 8(3467) 320-289 телефон хосыт Ирина Николаевна Ильина ёт потыртаӈкве ве̄рмегы̄н. 

Мо̄т «Социально-демографическое развитие» нампа постановление-нэ̄пак щирыл №339-п 05.10.2018  та̄лт тав хасвес, во̄р ма̄т акваг о̄лнэ сосса ще̄мьят ня̄врам самын патнэ̄тэ порат 20 со̄тыра солко̄вил мивет. Ань ты ва̄рмалит та̄нки о̄лнэ ма̄нылт мирн нё̄тмил ва̄рнэ коланылт та̄ра вос паттыяныл. 

Пуссын ты ля̄ххалыт «Центр социальных выплат Югры» кол ма̄навн ке̄тыс. Тав телефонэ 8(3467) 337-187, тувыл ищхӣпыӈ ло̄пс хосыт хттп://цсвхмао.ру/ матыр ла̄тыӈ хансуӈкве ве̄рмегы̄н. 

Ке̄тым ля̄ххал ма̄ньщи ла̄тӈыл Т. Мерован хасвес

<!--

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Пт, 06/07/2019 - 12:13 -->
Рӯтанэ̄н 55-та̄лэ̄тл янытлаве!

    Мансийский
    Русский

Рӯтанэ̄н 55-та̄лэ̄тл янытлаве!

Хурит Светлана Тихоновна Ломакина по̄слым о̄лы, тав Ха̄льӯс район Саранпа̄вылт самын патыс, такви о̄парищ наме Анемгурова о̄лыс. Светлана школа а̄стламе юи-па̄лт Салехард ӯсн минас, тот училищат радистаг ханищтахтас ос ювле ёхтыс. 

Саранпа̄вылт ще̄мьяӈыг е̄мтыс, о̄йкатэ Александр Степанович Ломакин са̄в та̄л «Сосьвинский экспедицият» нё̄рт яласым рӯпитас ос тувыл пенсиян патхатас. Светлана Тихоновна  «Оленёнок» нампа ма̄нь ня̄врам колт тэ̄нут па̄йтнэ нэ̄г са̄в та̄л рӯпитас ос ётылнув аквта ма̄т завхозыг паттувес. 

Ӯщлахтын порат та̄н ще̄мьяӈ та̄гыл нё̄рт яласэ̄гыт, тот ӯщлахтуӈкве та̄нанылн сака мӯсты, аквъёт хӯл алыщлэ̄гыт ос пил ва̄тэ̄гыт. Иван пыге̄н па̄ссаӈ щахнил касуӈкве ханищтахтас, хо̄т-а̄ти касуӈкве ялантас. Ань «Ма̄нь Ӯскве» нампа ма̄н ёхталан а̄гит ос пыгыт нё̄рн тотыглаӈкве нё̄ты. Светлана Тихоновна таквина̄тэ̄н ос Валя юртнэ̄тэ̄н ма̄ньщи суп ю̄нтыс. Ос то̄ванакт «алмазная мозаика» ва̄рмальт са̄всыр хорамыӈ хурит ва̄ри. 

Я̄ӈк на̄тнэ э̄тпос онтолов хо̄талэ̄т Светлана Ломакина 55 та̄лэ то̄влыс. Ань тав уре̄т Валентина юртнэ̄тэ потыртас. Пуссын рӯтанэ̄н, руманэ̄н тав намхо̄талэ кастыл янытлаве ос сымн ро̄внэ ла̄тыӈ ке̄тэ̄гыт. Ма̄н, газетат рӯпитан хо̄тпат, таве о̄с янытлылӯв, пус ка̄т, пус ла̄гыл, То̄румн ос НА̄Й-О̄ТЫРАНЭ̄Н вос ӯргалаве.

<!-- 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 11 (1197)
Пт, 06/07/2019 - 12:16-->
Са̄лыӈ хум во̄раи ос хӯл алыщлы

    Мансийский
    Русский

Са̄лыӈ хум во̄раи ос хӯл алыщлы

Денис Григорьевич Кантеров, ханты хум, Лянтор ӯс ляпат такви ма̄тэ тармыл о̄лы. Тав ма̄тэ мӯвлахи «Сургутнефтегаз» ма̄хум ма̄ныл ма̄-во̄й но̄х-выгыт. Хум тот «Нижнесортымский» нампа месторождениян рӯпитаӈкве патхатас. Тот ат хо̄тал рӯпиты, ат хо̄тал ос юн ӯщлахты.

Ты ще̄мья яныгса̄ткем са̄лы о̄ньще̄гыт. Во̄рыӈ ма̄наныл яныг, тот са̄лыяныл тэ̄лы ма̄т ос туи ма̄т о̄лэ̄гыт. Тэ̄лы порат са̄лыт та̄нкирот ё̄мыгтэ̄гыт, хоталь ка̄саще̄гыт, тув та минэ̄гыт, нас уральтым о̄ньщавет. Та̄нанылн тэ̄п ёмщакв то̄вылхаты.  

Туи кастыл са̄лыяныл я̄ хосыт алгаль по̄сыяныл. Тот ловманкем ве̄рыста палыт ос па̄ӈвхит ща̄рк о̄ньще̄гыт. Та ма̄ныл мӯвлахи пӯсасыл ва̄рсаныл. Та пӯсас кӣвырт са̄лыт ё̄мыгтэ̄гыт, тӯяг па̄сыг ӯнттэ̄гыт. Во̄рӯитн ул вос новве̄сыт ос сака ла̄кква ул вос миныгласыт, па̄стухытн акваг уральтавет. 

Хум о̄лупсатэ урыл тох ла̄выс: «Во̄рт во̄руй мощща о̄лы. Тӯяг ва̄сыт, лунтыт ёхтэ̄гыт. Ты товлыӈ ӯит па̄тлуптым ялантэ̄гум. Тувыл ты нё̄влитыл ма̄н тэ̄лы кастыл тушёнка па̄нкат ва̄ре̄в. Во̄р сӯянувт ань ты накт туп ятрит, а̄ӈхат хультсыт. Юи-о̄выл кит та̄лыг сыс ма̄н ма̄вт щёпыр мо̄рсыӈ порат ликмыглы, щар мощщаг е̄мтыс. 

Янгӯит туп туи порат ёхталэ̄гыт. То̄ванакт туи сыс хӯрум-нила я̄ӈкылматын нэ̄глалэ̄гыт ос пилэ̄гыт, ляпан ат майхатэ̄гыт. Ты ӯй о̄с мощща хультыс. Ань са̄всыр ма̄т лё̄ӈхыт ва̄рве̄сыт, ма̄шинат яласэ̄гыт, тыима̄гыс улпыл са̄выӈпа̄лэ янгӯит э̄л минэ̄гыт. Ма̄н та̄наныл ка̄тын ат паттыглыянув. 

Ма̄колыӈо̄йкат тай мощ нэ̄глалэ̄гыт. Та̄н са̄лыт ат кос новияныл, туп хӯрум та̄л ювле хультум порат тӯйт хосыт акв ма̄колыӈо̄йка ёхталас. Акв па̄сгыӈ са̄лы понигта̄лыстэ. Ос тамле ва̄рмаль мо̄рсыӈ порат е̄мталы. Таве̄н во̄рт ва̄тнут то̄вылхаты. Хӯл, пил, ла̄хыс, матыр-а̄ти пуссын о̄лы. Тыитыл ла̄щал таквирот ва̄тащлы». 

Денис Григорьевич э̄кватэ Екатерина Андреевна Кантерова, такви о̄парищ наме Сенгепова, тав юн колсори рӯпата ва̄ри. Тэ̄н кит ня̄врам Карина ос Леонид янмалтэ̄г. Ты нэ̄кве о̄йкатэ, ня̄враманэ ос такви ма̄гсылэ хорамыӈ, нё̄тнэ маснутыт ма̄щтырыг ю̄нты. Лянтор ӯст са̄лыл каснэ ва̄рмаль о̄лыглан порат нэ̄г-хумыг тот ва̄тихал но̄х-патыглэ̄г. Тыима̄гыс тэ̄н сака янытлаве̄г ос мӯйлупсал мӯйлупта̄лаве̄г.

Са̄лыӈ хум ла̄вме щирыл, нефтяникыт та̄н ма̄нанылт хосат та̄гыл рӯпитэ̄гыт. Та̄н аквъёт договор-нэ̄пак щё̄питасыт. Тот сосса ма̄хум э̄рнэ тэ̄ланыл урыл ёмщакв хансым о̄лы. Та̄н нила та̄л сыс акв щёс «Бураныл», лов та̄л сыс акв щёс ке̄рха̄пыл, хо̄т та̄л сыс акв щёс моторыл, на̄й постын станциял нила та̄л сыс акв щёс майлавет. Ты ва̄рмаль та̄нки ма̄нылт о̄лнэ сосса ма̄хумн яныг онтас ва̄ри. 

Тувыл хӯрум э̄тпос сыс акв щёс акв сосса хо̄тпа нила со̄тыра атса̄т солко̄вил компенсация-олныл ойтаве. Ос хотьют нефтяникыт палт рӯпиты, та̄н тамле нё̄тмилыл ат мивет. Ты коныпал «Буран» манос матыр мо̄т ут винэ ма̄гыс на̄лок-олн ойтуӈкве э̄ри. Ты на̄лок-олн компенсация-олнытыл ювле пуваве. Тыима̄гыс та̄н ты олнаныл аты ва̄щиньтыяныл.

<!--

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 11 (1197)
Пт, 06/07/2019 - 12:25 -->
Ёмас ялпыӈ хо̄тал янытлавес

    Мансийский
    Русский

Ёмас ялпыӈ хо̄тал янытлавес

Туи пора ты ёхтыс ос лӯпта э̄тпос о̄выл щислатэ̄т ня̄врамыт ӯргалан мирхал ялпыӈ хо̄талыг о̄лы. То̄нт ня̄врамаквет янытлавет ос са̄всыр щирыл ёнгалтавет. ХАНТЫ-МАНСИЙСКАТ «То̄рум Маа» музейт рӯпитан хо̄тпат  «Ворщик хо̄тал» ва̄рыглэ̄гыт ос карс канын мӯй хо̄тпат во̄ве̄гыт. Ты порат та̄н ворщик ӯйрищакве ва̄рнэ ялпыӈ хо̄таланыл лов та̄лэ та то̄влыс.

Ань музейт рӯпитан хум Вячеслав Кондин мӯй ма̄хум ёт пащалахтас ос манырсыр касылыт щё̄питасыт, потыртас. Тот ня̄врамыт ворщик хурит ка̄тыл ва̄рсыт ос па̄ртыл ва̄рим хуритэ о̄льпыл сартсаныл, мо̄т кант а̄гирищит-пыгрищит та̄нки халанылт касуӈкве манос ёнгуӈкве во̄выглаве̄сыт. Туи колт  мультфильмыт сунсуӈкве ро̄выс. Тувыл акв хара ма̄т ма̄нь йӣвквет ӯнттуӈкве ве̄рмысыт. 

Ты порат а̄ти сака са̄в мир тув атхатыглас, ос хотьют тув ёхталасыт, пуссын матыр-а̄ти ва̄руӈкве ёмщакв ханищтаве̄сыт. О̄влэ̄т кон раквсамыл па̄сгуӈкве патыглас, ня̄врамыт по̄слум утаныл а̄ла ты ёсве̄сыт. А̄гирищитн-пыгрищитн ракв тай пилыщмаӈ а̄ти, та̄н э̄лаль ёнге̄гыт, ха̄йтыгтэ̄гыт. Тувыл тахольт хо̄талыӈыг е̄мтыс ос ялпыӈ хо̄тал э̄лаль ва̄рвес. 

Тот ворщик о̄вылтыт мо̄йтыл мо̄йтве̄сыт, ма̄хум палт кит нэ̄г ворщикыг масхатым ёхталасы̄г ос тэ̄н ётэ̄н яныг ща̄ниг намаим э̄ква потыртас. Та̄н ня̄врамыт стихыт ловиньтаӈкве, а̄мщит а̄мщуӈкве ос йӣквуӈкве, э̄ргуӈкве сценан во̄виньта̄лсаныл. 

Мӯй ма̄хум ма̄гыс Ангелина П. «Куринька» э̄рыг ханты ла̄тӈыл э̄ргыстэ. Мо̄т а̄гирищкве Дарья Н. «Точка, точка, запятая» э̄рыг э̄ргыс. Тувыл ня̄врамыт ма̄гыс э̄ргыглам са̄всыр э̄ргыт «От улыбки», «Песенка Мамонтёнка» Светлана Менделева э̄ргыс, ос «Антошка, Антошка» э̄рыг тэ̄н Сергей Ремизов ёт пӯмщиг э̄ргыстэ̄н. Тот яныг хо̄тпат та̄нки ма̄нь ня̄врамыт хольт та̄н ётаныл э̄ргысыт ос йӣквсыт. 

Ня̄врамыт касманыл ма̄гыс ма̄гыӈ конпе̄ткал майве̄сыт ос тувыл пуссын мӯй ма̄хум атыӈ ня̄нь ёт ща̄ил айтве̄сыт. 

Ань тув сыс ня̄врамаквет ёмщакв вос ӯщлахтэ̄гыт, са̄в ма̄лтып, посыӈ хо̄талыт вос о̄лэ̄гыт, ос матыр тахнэ номтаныл тэ̄лаг вос е̄мтэ̄гыт. Пус ка̄т, пус ла̄гыл! 
<!--

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 11 (1197)
Чт, 06/06/2019 - 16:51 -->
Пе̄с ма̄хманув щирыл ма̄щтырлаӈкве э̄ри

    Мансийский
    Русский

Пе̄с ма̄хманув щирыл ма̄щтырлаӈкве э̄ри

Ханты учёный нэ̄ Татьяна Молданова нуйныл ю̄нтым пормасыт урыл ХАНТЫ-МАНСИЙСК ӯст «Ма̄-вит ос Э̄лумхо̄лас» нампа музей-колт потыртас. Ты ва̄рмаль ма̄щтыр ма̄хум союзаныл ос ты музей-колт рӯпитан хо̄тпат аквъёт ва̄рыгласыт. Ты э̄лы-па̄лт Татьяна Александровна э̄нтапыт, пуӈкто̄рыт ос са̄сныл ва̄рим пормасыт урыл потыртаӈкве тув во̄выглавес. 

Пе̄с порат ма̄ньщит, хантыт э̄рнэ пормасаныл та̄нки ю̄нтсаныл ос ва̄рсаныл, ня̄враманыл ма̄щтырлаӈкве маньта̄гыл ханищтасаныл. Ань маснутыт, пормасыт ла̄пкат ёвтэ̄гыт, а̄гияныл ос пыганыл воссыг ат ханищтыяныл ос мо̄рсыӈ хо̄тпат ма̄щтырлаӈкве тох ха̄сэ̄гыт. То̄ват нуйсахин, супын яныг хорамыт ос са̄всыр хансат ю̄нтуӈкве о̄вылтахтасыт. Хоты хансат нё̄тнэг о̄лэ̄гыт, супын та ва̄рапияныл. Пе̄с порат а̄ги тох ке ва̄рыс, яныгхо̄тпан та̄ра ла̄ввес, тох ю̄нтуӈкве ат ро̄ви, тав хӯнтлыс ос э̄рнэ щирыл ва̄рыс. Пе̄с йис ва̄рмалит ва̄нэ ма̄хум ань мощща хультыс ос ма̄ньлат хо̄тпат ты тэ̄ла урыл торыӈ ат ва̄гыт. Хантыт нуйсахи хӯрум сыр хорам ю̄нтнэ то̄рыл, ос ма̄ньщит китсыр  то̄рыл ю̄нтыяныл. Ань нэ̄ хо̄тпат хумус тахмае̄гыт, тох та ва̄рапе̄гыт. 

Музейт нуйто̄рыл ю̄нтым ма̄ньщи, ханты са̄в пе̄с пормасыт акван-атым о̄лэ̄гыт. Татьяна Молданова ты пормасыт суссылтасанэ ос хумус та̄н ю̄нтве̄сыт, та урыл потыртас. О̄влэ̄т тав ю̄нтуп тӯщтын утыт суссылтас. Тав ла̄выс, пе̄с порат ю̄нтуп тӯщтын ут нуйныл ю̄нтвес, е̄ранэ пуныӈ совыл ва̄рве̄сыт. Хорамыӈ ма̄гсыл акв по̄хлапыл ос котильн хансал ю̄нтвес. Аквпал е̄рт та̄ныт са̄сумтан ма̄гсыл лунт манос хотаӈ марк лув ва̄рвес. Пе̄с порат ханты нэ̄квет ханса пе̄нтсыл пе̄рна ю̄нтыгласыт. Ётыл ущ хансал ю̄нтуӈкве патсаныл. Нэ̄квет акваг ю̄нсхатсыт, ты ю̄нтуп тӯщтын ут та̄нанылн акваг э̄рыс. Ань са̄в нэ̄квет тамле пормас нас пӯмыщ манос суссылтан ма̄гсыл ю̄нтэ̄гыт, ты пормас та̄нанылн сака ат э̄ри.

Татьяна Александровна тучаӈыт урыл о̄с потыртас. Пе̄с порат нэ̄квет са̄лы совныл ю̄нтум тучаӈ о̄щсыт. Ань са̄в нэ̄квет тучаӈыт нуйныл ю̄нтыяныл. Тамле пормасыт суссылтапын хунь ке̄тыглавет, учёныит ос ва̄нэ ма̄хум та̄ра ла̄ве̄гыт, пе̄с порат тамле тучаӈ ат ю̄нтыглавес, тыима̄гсыл суссылтапын ат вивет.

Татьяна Александровна ханты мир пе̄с йис ва̄рмаляныл са̄в та̄л ханищтыянэ ос са̄всыр нэ̄пакыт ты урыл хансы. 

Мо̄лты та̄л тав Сургутский районт во̄рт о̄лнэ хантыт палт ялыс. Учёный нэ̄ ла̄выс, ты ще̄мьят во̄рт пе̄с йис щирыл кос о̄лэ̄гыт, са̄лы ӯре̄гыт, хӯл алыщлэ̄гыт ос во̄рае̄гыт. А̄гияныл ос пыганыл ёт туп ща̄нь ла̄тӈыл потыртэ̄гыт. 

Ня̄враманыл школа а̄стлан юи-па̄лт юв ёхтэ̄гыт. Тувыл ты ханты ма̄хум са̄всыр пормасыт та̄нки воссыг ат ва̄ре̄гыт, ат ю̄нтэгыт. Э̄рнэ пормасыт пуссын ла̄пкат ёвтэ̄гыт, во̄рт яныгман ня̄враманыл са̄лыӈ сун, ёсат, са̄грапыт ос мо̄т э̄рнэ пормасыт ва̄руӈкве ат ха̄сэ̄гыт. Нэ̄квет ханты маснут ю̄нтуӈкве ха̄сэ̄гыт кос, тувыл сахин сакныл яныг хансат ва̄ре̄гыт. Пе̄с порат та ма̄т о̄лнэ ханты ма̄хум тыщирыл о̄с ат ю̄нсхатасыт. 

Ань учёный ма̄хум ты ва̄рмалит урыл акваг потыртэ̄гыт. То̄ват ла̄ве̄гыт, туп пе̄с щирыл ю̄нсхатуӈкве э̄ри, мо̄таныт номсэ̄гыт, ань о̄лупсав акваг мо̄т щирыл е̄мты, ю̄нтсахтуӈкве ос йильпи щирыл ро̄ви. Татьяна Александровна ты ва̄рмаль урыл такви номт о̄с о̄ньщи. Тав ла̄выс, хантытн ос ма̄ньщитн пе̄с ма̄хманыл щирыл ма̄щтырлаӈкве туп э̄ри, ос тэ̄ла та̄л яныг ханса-капаит маснутын ю̄нтуӈкве щар ат э̄ри.

<!--

Рубрика: 

    Рӯтыг о̄лнэ мирыт - Финно-угорские народы и события 

Номер Луима сэрипос: 
№ 11 (1197)
Чт, 06/06/2019 - 17:10 -->
Финно-угор рӯтанув мӯйлуӈкве ёхталасыт

    Мансийский
    Русский

Финно-угор рӯтанув мӯйлуӈкве ёхталасыт

Я̄ӈк на̄тнэ э̄тпос 21-24 хо̄талыт ХАНТЫ-МАНСИЙСК ӯст «Финно-угорская весна – 2019» нампа фестиваль ма̄ньлат ма̄хум ма̄гсыл ва̄рыглавес. Ты ва̄рмаль ханищтап щирыл рӯпитан Министерство ос  финно-угорский университет Ассоциациятэ щё̄питасы̄г. 

Ма̄ньла̄т а̄гит ос пыгыт Удмуртия, Мордовия, Мари Эл,  Карелия, Коми Республиканыл, Ямалныл, САНКТ-ПЕТЕРБУРГ ӯсныл, Новосибирск ӯсныл ос са̄в мо̄т ма̄ныл тыг во̄выглаве̄сыт. ХАНТЫ-МАНСИЙСК ӯст ты фестиваль о̄выл щёс рӯпитас.  

Мӯй ма̄хум янытлаӈкве округ яныг кӯщай нэ̄ Наталья Комарова ёхталас. Тав ла̄выс, финно-угрыт пе̄с йис та̄гыл рӯтыӈыщ о̄лэ̄гыт. Россия янытыл ань 25 млн финно-угор ма̄хум о̄лэ̄гыт. Та̄н пуссын та̄нки йис ва̄рмаляныл ат ёрувлыяныл ос э̄лаль тотыяныл, ща̄нь ла̄тӈаныл ханищтэ̄гыт ос потыртэ̄гыт. Рӯтыг о̄лнэ мирыт халанылт ва̄йхатэ̄гыт ос акван-юрщхатым о̄лэ̄гыт. 

Мо̄т хо̄н ма̄ныл ёхталам рӯт ма̄хманув 

Ялпыӈ хо̄талын венгр-рӯтанув ёхталасыт. Чрезвычайный ос Полномочный посол хум Норберт Конкой ма̄ньлат а̄гит, пыгыт о̄с янытласанэ. Тав са̄в ёмас, сымыӈ ла̄тыӈ ла̄выс: «Паща о̄лэ̄н, я̄тил рӯт ма̄хум! Ма̄н, венгрыт, Европа ма̄т хащта̄л мирыг ловиньтахтэ̄в. Ма̄н мо̄т ла̄тӈыл потыртэ̄в, мо̄т культура о̄ньще̄в. 18-19 нот порат учёныянув тыт о̄лнэ мирыт о̄лупсаныл ханищтасаныл ос то̄нт торгамтасыт, на̄н ётын ма̄н сака ляпа рӯтыг о̄лэ̄в. Ты ва̄рмаль урыл ма̄н щар ат ёрувлэ̄в».

Фестиваль рӯпитам порат тыт са̄всыр конференцият, ханищтапыт, хо̄нтхатыглапыт, суссылтапыт ва̄рыглаве̄сыт. О̄влэ̄т яныг сапра̄ни о̄лыс. Ма̄ньлат а̄гит, пыгыт ос ханищтан хо̄тпат ща̄нь ла̄тӈыт э̄лаль тотнэ ва̄рмаль урыл тот потыртасыт. Ань Россият пирмайтым са̄кконыт щирыл школан ялантан а̄гирищит, пыгрищит ща̄нь ла̄тӈаныл урокыт оигпан юи-па̄лт ханищтаӈкве туп ве̄рме̄гыт. Тувыл тох ла̄тыӈ ханищтаӈкве нэ̄мхотьют ат  ка̄сащи. Ты та̄рвитыӈ ва̄рмаль ань Россия янытыл о̄лы. Ма̄ньлат а̄гит-пыгыт та̄нки ла̄тӈыл о̄с сака ат пӯмщалахтэ̄гыт. Ща̄нь ла̄тӈыт хумус ханищтаӈкве, манхурип са̄кконыт, программат пирмайтаӈкве ань э̄ри, яныг сапра̄нит ма̄хум потыртасыт. 

Ты юи-па̄лт «Культурное наследие» нампа площадка рӯпитас. Са̄всыр ма̄ныл ёхталам а̄гит, пыгыт та̄нки потраныл тот ловиньтасыт. 

Тувыл мӯй ма̄хум ма̄ньщи ос ханты щирыл йӣквуӈкве, ма̄щтырлаӈкве ханищтаве̄сыт. Тимофей Молданов пыгрищанэ ёт тӯлыглапыт суссылтас, Маргарита Рябова а̄гит йӣквуӈкве ханищтасанэ. Анатолий Вадичупов са̄ӈквылтапыт хумус ва̄риянэ, та урыл ла̄тыӈ ла̄выс. 

Пирмайтым са̄кконыт урыл о̄с вос ва̄гыт 

«Молодёжь – будущее российского Севера» нампа площадкат ма̄ньлат хо̄тпат ос Россият пирмайтым са̄кконыт урыл потыртасыт. Ань сосса ма̄хум ма̄гсыл са̄всыр са̄кконыт, программат рӯпитэ̄гыт. Пе̄с йис ва̄рмалит э̄лаль тотнэ ва̄рмаль ос ща̄нь ла̄тӈыт ханищтан ма̄гсыл акваг са̄в олн та̄стыглаве. Ма̄ньлат ма̄хум ты са̄кконыт урыл щар ат ва̄нэ̄ныл. Ты э̄рнэ рӯпата э̄лаль хумус ва̄руӈкве э̄ри, та урыл та̄н тот китыглаве̄сыт. 

Удмурт ма̄хум «Онлайн Удмуртия» нампа ханищтап урыл потыртасыт. Ань ма̄ньлат ма̄хум ищхӣпыӈ утыт «ВКОНТАКТЕ», «Одноклассники» ос мо̄т ма̄т та̄нки ла̄тӈыл туп хансэ̄гыт. Тыима̄гсыл са̄в а̄гит, пыгыт ща̄нь ла̄тыӈ ханищтаӈкве ка̄саще̄гыт. Мо̄т финно-угорский мирыт тамле ханищтапыт ва̄руӈкве о̄с ань номсэ̄гыт. 

Аквта порат  «Языковая ситуация и языковые контакты в ХМАО-ЮГРЕ» нампа конференциян са̄всыр учёныит акван-атхатыгласыт. Ты ва̄рмаль Софья Онина, ЮГУ рӯпитан ханты нэ̄, 50 та̄лэ то̄влын кастыл щё̄пита̄лвес. 

А̄гит ма̄гсыл касыл о̄лыс 

Фестиваль о̄лум порат  «Мисс студенчества ФИННО-УГРИИ – 2019» нампа касыл ва̄рыглавес. Са̄всыр финно-угорский университетт ханищтахтын а̄гит: Юлия Сунцова, Юлия Кинякина, Маргарита Кутасова, Екатерина Марченко, Татьяна Климова, Анна Махотина, Ольга Ашихмина тыг ёхталасыт. Югорский университетт ханищтахтын ханты а̄ги Елена Шуганова о̄с та̄н ётаныл касыс. Елена Белоярский район Касум па̄вылныл о̄лы. Тав Югорский университетт нилыт курсыт психологыг ханищтахты. 

О̄выл хо̄талэ̄т а̄гит «То̄рум Маа» нампа музейн ялсыт. Та̄н ма̄ньщи ос ханты культураг урыл тот потыртаве̄сыт, хӯл исмитыл па̄йтыглаве̄сыт ос ща̄ил айтве̄сыт. 

Мо̄т хо̄талт та̄н ля̄ххал тотнэ хо̄тпат ёт хо̄нтхатыгласыт. «Ханты ясаӈ» нампа газетат рӯпитан нэ̄ Ирина Самсонова ща̄нь ла̄тыӈ а̄гит ва̄гыт ман а̄ти, та урыл пӯмщалахтас. Са̄т а̄гит ла̄тӈаныл ёмащакв ва̄ганыл, туп Елена Шуганова ла̄выс, ханты ла̄тыӈ тав торгамты, потыртаӈкве ат ха̄сы. Нё̄тнэ а̄гит супаныл урыл китыглаве̄сыт, манхурип хорамыт, хансат супын ю̄нтым о̄лэ̄гыт. Ка̄сыӈ а̄ги но̄х-лю̄люмта̄лыс, супе суссылтастэ ос ю̄нтым хораманэ, хансанэ урыл потыртас. А̄гит ма̄щтырлаӈкве пуссын ха̄сэ̄гыт, акватэ сакныл харты, мо̄танэ суп ю̄нтуӈкве ве̄рми, хӯрмит хансаӈ щулкин саги. 

Жюри-хо̄тпат ос Финно-угорский ма̄хум Ассоциацияныл урыл а̄гит китыгласаныл, хоты порат ос хоты ӯст рӯтыг о̄лнэ мирыт Конгрессын акван-атхатэ̄гыт. А̄гит ты урыл щар нэ̄матыр аты ва̄гыт. То̄нт Татьяна Барахова та̄нанылн ла̄выс, Финно-угорский  мирыт Конгрессаныл Эстония ма̄т Тарту ӯст 2020 та̄лт тах ва̄раве. Тамле нё̄тнэ ос номтыӈ а̄гитын, ты э̄рнэ тэ̄ла урыл о̄с пӯмщалахтуӈкв э̄ри. Кӯщай нэ̄ ос ла̄выс, ты яныг сапра̄ни ва̄рнэ ма̄хумн пищма тах хансы, ты нё̄тнэ а̄гит тув о̄с вос во̄выглавет. Ос Эстония ма̄н атхатуӈкве пуссын ла̄всанэ.   

Нё̄тнэ супаныл суссылтасыт

Хӯрмит хо̄талэ̄т а̄гит «ЮГРА-КЛАССИК» нампа колн во̄выглаве̄сыт. Тот та̄н ма̄хум ос жюри э̄лы-па̄лт нё̄тнэ маснутаныл суссылтасыт, та̄нки о̄лнэ ма̄наныл урыл потыртасыт, э̄ргысыт ос йӣквсыт. Жюри-хо̄тпат та̄н халанылт щар нё̄тнэ ос номтыӈ а̄ги пе̄риясыт. 

ФИННО-УГОРСКИЙ центр кӯщай нэ̄ Татьяна Барахова, Творчество кол кӯщай нэ̄ Елена Исламуратова, депутат-хум Александр Новьюхов, ля̄ххал тотнэ хум Виктор Журавлёв ос федеральный агентстват рӯпитан хум Сергей Тимошков жюри-хо̄тпаг о̄лсыт. 

Татьяна Барахова ты урыл тох ла̄выс: «Ты касыл ма̄н нёлолов та̄л сыс ва̄рыглылӯв. А̄гит а̄ти нас тох тыт нё̄тылтахтэ̄гыт ос супаныл суссылтэ̄гыт, ма̄н сунсэ̄в, ща̄нь ла̄тӈаныл ва̄гыт ман а̄ти, ма̄щтырлаӈкве ха̄сэ̄гыт ман а̄ти, та̄нки э̄рганыл ос йӣкваныл ва̄гыт ман а̄ти. Ос ты юи-па̄лт туп щар номтыӈ ос нё̄тнэ а̄ги пе̄рие̄в». 

О̄влэ̄т а̄гит по̄слым кинаныл та̄нки о̄лнэ ма̄наныл ос ханищтахтан университетаныл урыл суссылтасыт. Елена Шуганова Касум па̄вылт о̄лум са̄лыӈ ма̄хум ялпыӈ хо̄таланыл урыл кина по̄слыс. 

Ты юи-па̄лт а̄гит ос та̄нки супаныл суссылтасаныл. Тувыл ка̄сыӈ а̄ги ща̄нь ла̄тӈыл э̄рыг э̄ргыс, потыр потыртас манос стих ловиньтас. Елена Шуганова А̄с-угорский театрыт рӯпитан маньщи, ханты а̄гит, пыгыт ёт э̄рыг э̄ргыс ос са̄ӈквылтапыл са̄ӈквылтас. Ос тувыл та̄н нё̄тнэ рущ супыл масхатасыт ос жюри-хо̄тпат э̄лы-па̄лт ё̄мыгтасыт. 

 

Нёлолов а̄гит халт Маргарита Кутасова но̄х-патыс. Тав Марий Эл ма̄т ЙОШКАР-ОЛА ӯст о̄лы, Марийский государственный университетт нилыт курсыт ханищтахты. 
Жюри-ма̄хум ла̄всыт, Маргарита такви яныгмам ма̄тэ урыл сака пӯмыщ кина по̄слыс, ёмас э̄рыг э̄ргыс, йӣкв йӣквыс, тыима̄гсыл о̄выл местал та майвес. Мо̄тыт щёс ты касыл но̄х-патум а̄ги о̄лнэ ӯсэ̄т тах ва̄рыглаве. 2020 та̄лт финно-угорский нё̄тнэ а̄гит ЙОШКАР-ОЛА ӯсн касуӈкве тах во̄вавет.

Югорский университетыт ханищтахтын а̄ги Елена Шуганова «ВИЦЕ-МИСС «Мисс студенчества ФИННО-УГРИИ – 2019» намыл майвес.
<!--

Рубрика: 

    Ля̄ххалыт - Новости 

Номер Луима сэрипос: 
№ 1 (1187)
Чт, 01/10/2019 - 11:23 -->
Ва̄тихал акван вос хо̄нтхатыглэ̄в

    Мансийский
    Русский

Ва̄тихал акван вос хо̄нтхатыглэ̄в

Та̄л оигпан ляпат ХАНТЫ-МАНСИЙСК ӯст «Югра лылые̄п» организация хо̄тпат та̄нки рӯпитан коланылн яныгпа̄ла э̄кват ос о̄йкат мӯйлуӈкве во̄виньта̄лсаныл. 
 

О̄влэ̄т та̄н ӯст о̄лнэ «Югра лылые̄п» общественный организация  2018 та̄л сыс ва̄рум рӯпататэ урыл потыр хӯнтлысыт. Ты тэ̄лат о̄вылтыт Людмила Гурьева (Спирякова) потыртас ос Фаина Иштимирова  мӯйлын ма̄хум ма̄гыс ка̄с ва̄рыс. Ты нэ̄г сас ӯст о̄лнэ мир ма̄гыс са̄всыр тэ̄лат ва̄руӈкве нё̄тэ̄г. Аквъёт тэ̄лат э̄лаль тотнэ ма̄хманэ̄н ёт ӯс манос округ са̄всыр касылыт, ханищтапыт о̄лнэ̄ныл порат тот о̄с нё̄тсыт, тувыл хо̄нтлум ма̄хманув ка̄стыглан ма̄гыс ка̄сыӈ та̄л «Бессмертный полк» нампа акцият хурит ка̄тыт пувим ё̄ме̄гыт. Туи ма̄ньха̄пыл касуӈкве ялантэ̄гыт. 
Таквсы порат Фаина Иштимирова ХАНТЫ-МАНСИЙСКАТ э̄ргын, йӣквнэ нэ̄квет ос ня̄врамыт акван-атсанэ ос «Ёмвош ёх» та̄нкинāныл намтсаныл. Тув ӯст о̄лнэ сосса нэ̄т ёхталэ̄гыт ос та̄н са̄всыр ханты э̄ргыт э̄рге̄гыт. Ань та̄н тот хӯрум э̄рыг э̄ргысыт. 
Та̄н коныпа̄ланыл Марина Неттина, Маргарита Фёдоровна Рябова ос Людмила Романовна Хомляк э̄ргысыт, йӣквсыт, нас ощхуль ва̄рсыт. 
Ма̄ньщи хо̄тпат ансамбль ва̄рнэ ма̄гыс о̄с акван-атхатуӈкве во̄вавет, ма̄нки пе̄с наканув о̄с вос суссылтыянӯв. Ань ма̄ньщи ла̄тӈыл Мария Тихоновна Двинянинова Ха̄льӯс район Хулюмсӯнт па̄вылныл ёхталан нэ̄ ос Светлана Силивёрстовна Динисламова тэ̄нки хансум стиханэ̄н ловиньтасы̄г. Ты ва̄рмаль мӯйлын хо̄тпатн сака мӯстыс. Юван Шесталов хансум потре Альбина Николаевна Мехнина, э̄ще̄н, ловиньтавес. 
Мӯй ма̄хум тот акв рущ хум ёт ва̄йхатасыт. Тав наме Виктор Николаевич Рыжов, о̄йка лӯима̄ о̄лупсав урыл стихыт хансы ос э̄ргыг ва̄риянэ. Ань тав гармошкал ёнгыс ос Фаина Павловна ёт аквъёт э̄ргысы̄г. Александр Михайлович Константинов, яныгпа̄ла сосса ма̄хум Советыт о̄лнэ кӯщай о̄йка, о̄с такем нё̄тнэ турсуил э̄ргыт э̄ргыс. 
Яныгпа̄ла мӯй хо̄т-пат пӯмащипа ла̄тыӈ ла̄всыт, та̄н тамле ма̄н во̄виньтанэ̄ныл порат пуссын ща̄гтэ̄гыт. Фаина Иштимирова ла̄внэ̄тэ щирыл, ань ялпыӈ хо̄талыт порат  акван-хо̄нтхатыглаӈкве э̄ри, тыи ма̄н ялпыӈ хо̄таланув.  
Ма̄н, газетат рӯпитан ма̄хум, Йильпи 2019 о̄вылтахтам та̄лыл  ма̄хманув янытлыянӯв! Пус ка̄т, пус ла̄гыл, ос То̄рум ёт, Отыр ёт э̄лаль о̄луӈкве ла̄виянӯв! 
 

<!--

Рубрика: 

    Ля̄ххалыт - Новости 

Номер Луима сэрипос: 
№ 1 (1187)
Чт, 01/10/2019 - 11:31

 -->
Я̄тил ма̄ньщи мирте̄в!

    Мансийский
    Русский

Я̄тил ма̄ньщи мирте̄в!

Йильпи 2019 та̄л ёт на̄нан сымыӈыщ янытлыянум!

2019 та̄л Ма̄ янытыл о̄лнэ сосса мирыт ща̄нь ла̄тыӈ та̄лыг намаявес. Таима̄гыс на̄нан ла̄ве̄гум, омат, ане̄кват-щаще̄кват ня̄враманыл ос апганыл ёт ща̄нь ма̄ньщи ла̄тӈыл пуссын вус потыртэ̄гыт! Ты та̄лт ма̄ньщи ла̄тыӈ э̄лаль тотнэ ма̄гыс на̄н са̄в ёмас ва̄рмаль вус ва̄регы̄н!
Россия ма̄вт 2019 та̄л Театр та̄лыг намаявес. Ӯй йӣквнэ пора ма̄ньщи мирув палт театр хольт о̄лы. Йильпи та̄лт алыщлан со̄т вус о̄щнувув, ма̄нки тӯлыглапанув э̄лаль са̄вмалтан ма̄гыс ма̄н ты ялпыӈ хо̄талт пуссын вус атхатнувув!
2019 та̄л ма̄н ХАНТЫ-МАНСИЙСКИЙ автономный округувт Колта̄гыл та̄лыг намаим о̄лы. Са̄в со̄т, колта̄гыл сым ре̄г на̄н вус о̄щсын,  ща̄гтальпи ёт ляпа рӯтанын ос ма̄хманын ёт ва̄йхатуӈкве! 
Ты та̄лт ма̄ньлат ма̄хмытныл са̄в йильпи колта̄гыл вус е̄мты, та̄н ма̄н ма̄ньщи мирув вус ё̄рмалтыяныл ос йис та̄гыл о̄лнэ накув, э̄рганув-мо̄йтанув э̄лаль вус  тотыяныл!

Янытлан лāтыӈ
Государственный Дума 
депутат 
Татьяна Гоголева тēтыс 

<!-- -->
Сосса ма̄хумн пенсия-олн ойтнэ урыл

    Мансийский
    Русский

Сосса ма̄хумн пенсия-олн ойтнэ урыл

Округувт Пенсионный фондыт кӯщаиг рӯпитан нэ̄ Татьяна Зайцева пенсия-олныт ойтнэ урыл ля̄ххал тотнэ хо̄тпат э̄лы-па̄лт потыртас.

Кӯщай нэ̄ ла̄выс, ань ка̄сыӈ та̄лныл ма̄н о̄лнэ ма̄вт ты олн винэ ма̄хум са̄внув е̄мты. Округувт 440 со̄тыра э̄лумхо̄лас пенсия-олныл ань ойтавет. Акв э̄тпос сыс та̄н ма̄гсыланыл пуссын аквъёт 8,5 млрд. солко̄ви холтаве. 
Ты э̄тпосныл о̄выл хо̄талныл яныгпа̄ла хо̄тпат олнаныл но̄хнё̄тве̄сыт, та̄н акв со̄-тыра солко̄вил са̄внув виӈкве патсыт. Са̄в ма̄хум 20 со̄тыра солко̄ви са̄вит пенсияныл о̄лы. О̄лнэ̄ныл сыс ат рӯпитам хо̄тпат са̄ккон щирыл пенсия-олныл о̄с ойтавет, та̄н акв э̄тпос 12 со̄тыра солко̄ви са̄вит олн выгыт. 
Ма̄хум пенсиян ква̄лнэ урыл потыр о̄с о̄лыс. Ювле хультум та̄л ма̄нь таквс э̄тпост Государственный Дума йильпи са̄ккон пирмайтас. Россият о̄лнэ хум хо̄тпат 65 та̄ланыл то̄влын порат пенсиян патхатэ̄гыт тах, нэ̄т 60 та̄л мус рӯпитаӈкве ла̄вавет. 
Лӯима̄т о̄лнэ мирыт, мощ са̄ртыннув пенсия-олныл ойтуӈкве о̄вылтавет. Хум хо̄тпат 60 та̄лт ос нэ̄т 55 та̄л то̄влын порат рӯ-патаныл по̄хын минуӈ-кве ве̄рме̄гыт. Тувыл нэ̄ хо̄тпа кит ня̄врам ке самын паттыс, тав аквта щирыл 50 та̄лт пенсия-олныл ойтуӈкве о̄вылтаве. 
Ма̄ньщи, ханты ос ё̄рн ма̄хум пенсияныл урыл кӯщай нэ̄ ла̄тыӈ о̄с ла̄выс. Са̄ккон щирыл хӯл алыщлым, са̄лы ӯрим ос во̄раим рӯпитан ма̄хум са̄ртын пенсиян патхатэ̄гыт. 
Ты рӯпата ва̄рнэ хум хо̄тпат 50 та̄лныл олныл ойтуӈкве о̄вылтавет ос нэ̄т 45 та̄ланыл то̄влын порат пенсиял мивет. Хум хо̄тпатын 25 та̄л, нэ̄ хо̄тпатын 20 та̄л сыс тот рӯпитаӈкве э̄ри, туп то̄нт пенсиян олн ойтуӈкве о̄вылтавет.
Ювле хультум та̄лт во̄ртур э̄тпост ты са̄ккон пирмайтан э̄лы-па̄лт Россия Президент Владимир Путин мирн ла̄тыӈ ке̄тыс, то̄нт тав  сосса мирыт урыл о̄с потыртас. 
Ты ла̄тыӈ хӯлым то̄ва сосса ма̄хманув са̄ртын пенсиян минуӈкве щё̄питахтасыт. Татьяна Зайцева ла̄выс, ты са̄кконт туп са̄лы ӯрнэ, хӯл алыщлан ос во̄раян ма̄хум урыл хансым о̄лы. Мо̄т ма̄т рӯпитан сосса ма̄хум мо̄т мирыт хольт 55 ос 60 та̄л то̄влын порат пенсиян минэ̄гыт. 
Кит ос тыгыл са̄внув ня̄врам о̄щнэ ще̄мьят «Материнский капитал» ла̄внэ олныл о̄с ты фондыл мивет. Татьяна Зайцева ты урыл о̄с потыртас. 2007 та̄л па̄сныл ма̄н округувт 127 со̄тыра арыгкем ще̄мьят сертификат-нэ̄пакыл майве̄сыт. Ты олныт та̄н кол ёвтуӈкв, ня̄врам ханищтаӈкв манос пенсиян пинуӈ-кве ве̄рмияныл. Ма̄н округувт са̄в ще̄мьят кол ёвтнэ̄ныл порат ты олныл ойтхатэ̄гыт.

Рубрика: 

    Ля̄ххалыт - Новости 

Номер Луима сэрипос: 
№ 1 (1187)
Чт, 01/10/2019 - 11:55 
<!-- -->
Та̄рвит ва̄рмальн я̄рмын хо̄тпат нё̄тавет

    Мансийский
    Русский

Та̄рвит ва̄рмальн я̄рмын хо̄тпат нё̄тавет

Мо̄лты та̄л оигпан порат округувт мирн нё̄тнэ нэ̄ Наталья Стребкова, ня̄врамыт тэ̄ланыл ӯргалан нэ̄ Татьяна Моховикова ос та̄нки рӯпатаныл ва̄рнэ хо̄тпатн нё̄тмил ва̄рнэ хум Николай Евлахов ля̄ххал тотнэ колн ёхталасыт.

Ты кӯщаит рӯпатанылт маныр та̄рвитыт мӯсхал щирыл щё̄питыяныл, та̄н ань ты урыл потыртасыт. Ань ва̄тихал акван-атхатыглэ̄гыт, та̄рвит накн патум ма̄хумн нё̄тэ̄гыт. Та̄н ща̄нит-а̄щит, ня̄врамыт ос та̄нки рӯпатаныл ва̄рнэ хо̄тпат ёт рӯпитэ̄гыт. 
Наталья Стребкова ла̄выс: «Ма̄н палтув ма̄хум са̄выӈпа̄лэ о̄лнэ кол урыл китыглахтуӈкве ёхталэ̄гыт. То̄ват хотталь щалтум рӯтаныл коланыл та̄нки халанылт уртуӈкве ат ве̄рмияныл. Тувыл субсидия-олн винэ ма̄гыс ос пе̄с колныл йильпи колн ва̄нтлын ва̄рмаль урыл китыглахтэ̄гыт. Ты тэ̄латыт ма̄хумн акваг нё̄тмил ва̄ре̄в. Э̄рнэ нэ̄паканыл акван-атуӈкве нё̄тэ̄в ос хоталь тотуӈкве хӯлтыянӯв». 
Округувт са̄выӈпа̄лэ ма̄хум ты ва̄рмалит урыл нё̄тмил во̄ве̄гыт. Са̄в хо̄тпа пе̄с колныл йильпи колн ва̄нтлын ма̄гыс ӯрхатым акв юи-па̄лт лю̄ле̄гыт. Тувыл ма̄хум ӯрхатта̄л кол винэ урыл китыглахтэ̄гыт. То̄ва а̄гмыӈ хо̄тпат а̄гманыл хосыт колыл молях мивет. Тыима̄гыс та̄стым программа рӯпиты. Ты программан хансым а̄гм о̄щнэ яныг хо̄тпат ос ня̄врамыт та̄н колыл мивет. Ос ты тэ̄лан о̄лнэ колыт ат то̄вылхатэ̄гыт, са̄в э̄лумхо̄лас ӯрхатым акв юи-па̄лт атхатэ̄гыт. 
Ты та̄л то̄ва а̄гмыт та программан хасве̄сыт, то̄ват ос хот-щуртумтаве̄сыт. Тыима̄гыс матса̄вит ма̄хум по̄хын паттуве̄сыт. Кӯщай нэ̄ ты хо̄тпатн нё̄тмил ва̄рыс, сут та̄ра та̄наныл ювле очередьн хассанэ. Тувыл ка̄сыӈ ӯс, район ос па̄выл кӯщаин пищмат ке̄тыс, ты хо̄тпат хот ул вос щуртумтавет. Кӯщаит ань та̄наныл по̄хын ат выганыл. Ос хотты хо̄тпа хотвиӈкве а̄лымавес ке, та̄н нё̄тавет тах.
А̄гмыӈ-мосыӈ хо̄тпат ос са̄в ва̄рмаль о̄ньще̄гыт. Та̄н о̄лнэ коланылныл та̄нкирот кон-ква̄луӈкве вос ве̄р-мысыт, яласан лё̄ӈхыл щё̄питаӈкве э̄ре̄гыт. Ань ты хо̄тал мус округувт 5 со̄тыра тамле колыт уральтаве̄сыт ос лё̄ӈхыл туп 3 кол щё̄питаве̄сыт, иӈ са̄в рӯпата ва̄руӈкве э̄ри. Наталья Стребкова са̄всыр кӯщаитн ла̄тыӈ ке̄тыс, та̄н ты ва̄рмаль щирыл нё̄тмил вос ва̄ре̄гыт.
Ань пенсия олн винэ ма̄хум то̄ват та̄нки ма̄шинал ӯщлахтын ма̄н ялантэ̄гыт. Ты хо̄тпат пе̄нщин ма̄гыс ювле олн ойтнэ урыл китыглахтэ̄гыт. Кӯщай нэ̄ хосат ты урыл потыртас. Ань ос мир номылматсаныл, федеральный са̄кконт ты тэ̄ла щирыл нё̄тмил ат хансыма. 
Та̄н ла̄всыт, яныг-па̄ла хо̄тпат та̄нки ма̄шинал миным лё̄ӈхыт сакватахтуӈкве ве̄рме̄гыт. Ос товлыӈ-ха̄пыл манос на̄иӈ-туйтыл яласаӈкве патэгы̄т ке, та̄нанылн нэ̄матыр лю̄ль ат е̄мты. Тыима̄гыс ма̄шинал яласанэ̄ныл порат ат ойтавет. Ос ты тэ̄ла нэ̄мхотьют ёмщакв ат ханищтастэ. 
Округувт Ха̄льӯс ос Белоярский районыгт туп тэ̄лы лё̄ӈх ва̄рыглаве. Тот о̄лнэ ма̄хум ма̄шинал тэ̄лы порат ӯщлахтуӈкве хотталь ялэ̄гыт ос олныл ат ойтавет. Тамле э̄лумхо̄ласн пе̄нщин ёвтнэ ма̄гыс олн ювле ойтуӈкве кос э̄ри. Ты ва̄рмаль мӯсхалыг щё̄питан ма̄гыс кӯщай нэ̄ Государственный Дума депутатытныл нё̄тмил во̄выс.
Тувыл то̄ва ма̄т савалап ня̄врамыт 18 та̄ланыл то̄влын порат о̄лнэ колыл та̄ра ат мивет манос хоса ӯрхатэ̄гыт. Ты ва̄рмаль щирыл о̄с нё̄тмил ва̄раве. Та сыс, Россия янытыл щар ма̄к ём-щакв тыт тамле рӯпата ва̄раве. Кӯщаит ты тэ̄ла акваг уральтым о̄ньщияныл.
Татьяна Моховикова ня̄врамытн нё̄тым рӯпиты. Тав ос ты урыл потыртас. А̄гмыӈ-мосыӈ хо̄тпат кол ӯрнэ очередил хот ул вос вуйве̄сыт, тыима̄гыс налыман арыгтем са̄вит щёс сутытахтын ва̄рмаль ва̄рыглавес. 
Ты а̄гит ос пыгыт ань йильпи о̄лнэ колыл майве̄сыт. Ос ханищтап, пусмалтан ос мо̄т тэ̄лат щирыл иӈ та̄рвитыт о̄лэ̄гыт. Савалап ня̄врамыт ва̄р-маляныл мӯхсалыг щё̄питан ма̄гыс са̄в рӯпата ва̄раве.
Николай Евлахов, ма̄ньщи хум, тав ос та̄нки рӯпата ва̄рнэ хо̄тпатн нё̄тмил ва̄ри. Ма̄хум рӯпата олнаныл та̄ра вос ойтве̄сыт. Во̄раян, хӯл алыщлан, пил ва̄тнэ, ла̄хс атнэ общинатн ос мо̄т сыресыр предпринимателитн нё̄тэ̄гыт. Са̄кконыт лю̄льсаӈ ва̄нэ хо̄тпат хӯлтыглыяныл, воритотнэ порат ос сутыт та̄наныл вуянтыяныл.

Рубрика: 

    Кӯщаит рӯпатаныл - Политика 

Номер Луима сэрипос: 
№ 1 (1187)
Чт, 01/10/2019 - 12:01
<!-- -->
Ма̄хум рӯпитаӈкве тыг ёхталэ̄гыт

    Мансийский
    Русский

Ма̄хум рӯпитаӈкве тыг ёхталэ̄гыт

Ювле хультум та̄лт округ Общественный палатат рӯпитан хо̄тпат акван-атхатыгласыт. Тув полиция ос мо̄т ма̄т рӯпитан хо̄тпат во̄виньта̄лве̄сыт. Ань ма̄н округувн мо̄т хо̄н ма̄ныл са̄всыр ма̄хум рӯпитаӈкве ёхталэ̄гыт. Хумус та̄н тыт о̄лэ̄гыт, маныр та̄рвит ва̄рмалит оньще̄гыт, ты урыл потыртасыт.

Мо̄лты та̄л Россия Общественный палата кӯщай хум касыл щё̄пита̄лыс. Ты ва̄рмаль рущ щирыл «Мой проект — моей стране» намаим о̄лыс. Тот «Школа мигрантов» нампа тэ̄ла щирыл Яна Белова, ХАНТЫ-МАНСИЙСК ӯст о̄лнэ нэ̄, но̄х-патыс. Ань тав ты ханищтап колт кӯщай нэ̄г рӯпиты. Ты сапра̄-нит э̄лыл ёхтум ма̄хум урыл тав тох ла̄выс: 
«Округувн э̄лыл тыг рӯпитаӈкве ёхталан хащта̄л хо̄тпат ма̄н о̄лнэ-хӯлнэ накув вос ва̄ганыл, та̄н ты школат рущ ла̄тӈыл потыртаӈкве ханищтавет. Пе̄с йис та̄гыл ма̄хум хумус тыт о̄лсыт, та урыл лекцият ловиньтэ̄в. Са̄кконыт урыл та̄нанылн потыртэ̄в. Тыт о̄лнэ мир о̄лупса урыл та̄н са̄в-нув ва̄ӈкве патэ̄гыт ке, э̄рыӈ, лю̄ль ва̄рмаль мощщанув е̄мты, ма̄хум халанылт юртыӈыг о̄луӈкве патэ̄гыт».
Округн са̄в мир рӯпитаӈкве ёхталы. Та̄н тыт мори ул вос яласэ̄гыт,  о̄выл ул вос ва̄ре̄гыт, таима̄гыс акваг уральтавет. Поли-ция кӯщай ва̄ӈын хум Антон Шумков ты урыл потыртас. Тав ла̄выс: 
«Ман округувн ма̄хум са̄выӈпа̄лэ Таджикистан, Узбекистан, Украина, Киргизия ос Азербайджан ма̄ныл ювыт. Тыт са̄в тамле хо̄тпа рӯпиты. Та̄н та̄ланыл округувт та̄рвитыӈ паты, рӯпитан хо̄тпа ат то̄вылхатуӈкве паты. Тувыл виза-нэ̄пак щирыл Китай, Германия, Турция ос Канада ма̄ныл то̄ват рӯпитаӈкве тыг ёхталэ̄гыт. 2018 та̄лт китса̄т арыгтем тамле хо̄тпа рӯпата нэ̄пакыт ва̄рсыт. Та̄н аквъёт округ бюджетын акв млн. са̄виткем солко̄ви на̄лок-олн ойтсыт».   
Ос тамле ва̄рмаль о̄лыглы, э̄лыл тыг ёхтын ма̄хум, то̄ват э̄рнэ нэ̄паканыл мӯс-халыг ат щё̄питыяныл, сытамыг рӯпитэ̄гыт. Миграционный полицият лусытан хо̄тпат та̄наныл пувияныл ке, ты ощмараныл ма̄гыс о̄лнэ ма̄нанылн ювле ке̄тавет. Миннэ лё̄ӈханыл ойтнэ ма̄гыс олн ат ке о̄ньще̄гыт, та̄н о̄влэ̄т каснаколн мощщан ӯнталавет. Тот ты хо̄тпат миннэ лё̄ӈханыл ма̄гыс олн сэ̄лэ̄гыт, тувыл ущ юв ке̄тавет. Мо̄лты та̄л оигпан мус тот яныгса̄т хӯрумхуй-
плов э̄лумхо̄лас о̄щве̄сыт.
Полиция кӯщай хум ла̄выс, ты та̄л сыс округувт ва̄т нупыл хӯрум со̄тыра э̄лумхо̄лас пувве̄сыт, та̄н э̄рнэ нэ̄пакыт та̄л рӯпитасыт. Ты ма̄-хумныл сут та̄ра та̄нки ма̄нанылн хӯрум со̄тыра са̄виткем э̄лум-хо̄лас ке̄твес, мо̄таныт та̄нки нэ̄паканыл ёмщакв щё̄питаӈкве ла̄вве̄сыт. Ты хо̄тпат рӯпитан ма̄ныл акваг уральтавет. Хотьют пуваве ке, та̄ра юв ке̄таве, рӯпата кӯщаит ты ощмараныл ма̄гыс о̄с яныг штрафыл хансавет. Та сыс, э̄лыл ёхтум ма̄хум халт ань округувт лю̄ль нак ва̄рнэ хо̄тпа мощщагнув е̄мтыс. 
Ты сапра̄нин таджик ма̄хум халт кӯщай хум ёхталас. Такви ма̄хманэ я̄рмын тэ̄лат урыл потыртас. Хум ла̄вме щирыл, то̄ванакт тыг ёхтум хо̄тпат ла̄пала̄лавет. Рӯпатан патхатнэ ма̄гыс э̄лумхо̄ласн о̄влэ̄т пӯльницат уральтахтуӈкве э̄ри. 
Тот та̄н ле̄ккарытн хасхатан нэ̄пакыл мивет. Ос ты ма̄хум пӯльницат ат ураль-тахтэ̄гыт, ты нэ̄пак по̄х хо̄тпатныл ёвтэ̄гыт. Тувыл ты ощмараныл ма̄гыс та̄н пувавет ке, юв ке̄тавет манос штраф-олн ойтэ̄гыт. Ос хотьют ты нэ̄пакыт тыналан хо̄тпат ат новавет, тох та э̄лаль рӯпитэ̄гыт. 
Общественый палата кӯщай нэ̄ Ирина Максимова ты ва̄рмаль ёмщакв уральтаӈкве полиция хо̄тпат во̄всанэ. Ты сапра̄нит кӯщаит маныр урыл потыртасыт, та тэ̄ланыл пуссын нэ̄пакн хассаныл. Ты рӯпата таима̄гыс ва̄раве, са̄всыр ма̄ныл ёхталан мир тыт на̄лок-олн вос ойтэ̄гыт, юртыӈыщ вос о̄лэ̄гыт ос халанылт вори ул вос тотэ̄гыт.

О̄выл хурит таджик ма̄хум кӯщай по̄слым о̄лы. Китыт хурит ос Общественной палатат рӯпитан хо̄тпат ӯнлэ̄гыт.

Рубрика: 

    Кӯщаит рӯпатаныл - Политика 

Номер Луима сэрипос: 
№ 1 (1187)
Чт, 01/10/2019 - 14:02
<!-- -->
Ня̄хщамво̄ль па̄вылт са̄в та̄л яныг лēккар ӯраве

    Мансийский
    Русский

Ня̄хщамво̄ль па̄вылт са̄в та̄л яныг лēккар ӯраве

Ха̄льӯс район Ня̄хщамво̄ль па̄вылт йильпи пӯльница 2015 та̄лт ӯнттувес. Ты э̄лы-па̄лт па̄влыӈ ма̄хум лов та̄л яныг пӯльница-колт пусмалтаве̄сыт. Таяныт кирпащ кол-капай па̄лтыглаӈкве сака са̄в олн э̄рыс, тыима̄гсыл пӯльница лаппантвес ос то̄ва рӯпитан хо̄тпат по̄хын ке̄тве̄сыт. Тамле тэ̄ла хунь ва̄рвес, па̄влыӈ мир номтаныл щар ат патыс, то̄нт та̄н пуссын ла̄выгласыт, мӯсхалыг пусмалтаӈкве воссыг ат патавет.

Ань Ня̄хщамво̄ль па̄выл ма̄нь пульница кӯщаиг Валентина Михайловна Молодцова рӯпиты. Ма̄хум хумус тот пусмалтавет, тав ма̄ньщи газетав ма̄гсыл потыртас. 
— Ань ты йильпи пӯльницат 15 э̄лумхо̄лас рӯпиты. 2015 та̄лт яныгпо̄ль э̄тпост тыг ва̄нтлысӯв. Ма̄н районный пӯльница нупыл ловиньтахтэ̄в, олныл тувыл та̄ставе̄в. Йильпи колт ре̄г, вит ма̄гсыл ань мощща олн холтэ̄в. Та яныт кирпащ кол-капай воссыг ат па̄лтыглаве, таса̄вит та̄л нас тох ӯнлы, э̄лаль нэ̄матыр ва̄руӈкве ат ке патаве, лю̄лиг е̄мты, лащал ёл та лоньхаты. Кӯщаит о̄влэ̄т тот ма̄нь ня̄врамыт ӯргалан кол ва̄руӈкве номсысыт, тувыл акв порат па̄влыӈ миркол ма̄хум тув ва̄нтлуӈкве тахсыт. Ос ка̄сыӈ э̄тпос ре̄г, на̄йпос ма̄гсыл таса̄вит олн ойтуӈкве нэ̄мхотьют ат ве̄рми. Кӯщаянув ты ва̄рмаль урыл акваг потыртасыт, ань, улпыл, хот-ёрувласаныл, нэ̄матыр воссыг ат ла̄ве̄гыт. 
Яныг пӯльницат аквторыг лов э̄лумхо̄лас пусмалтаӈкве ве̄рмысанӯв. 2010 та̄л па̄сыл мо̄т щирыл ва̄рвес, ма̄хум пӯльницан ӣти сыс воссыг ат хультуптаве̄сыт, та̄н а̄лпыл ёхталасыт ос ӣтипа̄лаг юв минасыт, рущ ла̄тӈыл «дневной стационарыг» ла̄ваве. 
Ма̄нь пӯльницан хунь ва̄нтлысӯв, ле̄ккар-кӯщай мо̄т ма̄н рӯпитаӈкве минас. То̄нт яныг ле̄ккар-хо̄тпа та̄л хультсӯв. Ам тыт фельдшерыг рӯпитэ̄гум. Ань ма̄н ле̄ккар-кӯщай ат о̄ньще̄в, тыима̄гсыл ма̄хум пӯльницан пинуӈкве ос тыт пусмалтаӈкве ат ве̄рмиянӯв. 
Хунь ле̄ккар тыг ёхты, то̄нт о̄с аквта щирыл рӯпитаӈкве тах о̄вылтахтэ̄в. Са̄в та̄л яныг ле̄ккар та̄л о̄лэ̄в, ты па̄вылт рӯпитаӈкве нэ̄м-хотьют ат таӈхи. 
Ты э̄лы-па̄лт ма̄хманув ке̄лпаныл виӈкве ос ёмащакв сунсыглаӈкве ма̄нки ве̄рмысӯв, тамле рӯпата ма̄гсыл ищхӣпыӈ утыт о̄ньще̄в. Мо̄лты та̄л ты рӯпата ва̄рнэ нэ̄  о̄с мо̄т па̄вылн ва̄нтлыс. Ма̄хум ке̄лпаныл сун-сыглаӈкве воссыг ат ве̄рмēв. Ты ва̄рмаль урыл районный пӯльница кӯщаит о̄с ёмащакв ва̄ганыл, та̄н мо̄т ле̄ккар кинсэ̄гыт кос, тувыл ка̄сащан хо̄тпа ань тыг мус ат хо̄нтсыт.  
Ам Ня̄хщамво̄ль па̄выл пӯльницат 15 арыгкем та̄л рӯпитэ̄гум, хосат пенсият о̄лэ̄гум, ле̄ккар-хо̄тпа тыт а̄тим, таима̄гсыл по̄хын ат минэ̄гум. Ня̄хщамво̄ль а̄ги Елена Алексеевна Артеева фельдшерыг Тобольск ӯст ханищтахтас, ань юв ёхтыс. Тыт хум ва̄рыс, ща̄няге-а̄щаге о̄с тыт о̄лэ̄г. Тав ты пӯльницат рӯпиты, ам таве ань ханищтылум. 
Ань 3 манос 4 та̄л ка̄сыӈ тэ̄лы порат ХАНТЫ-МАНСИЙСК ӯсныл ле̄ккарыт  яныг ма̄шинал тыг ёхталэ̄гыт, тот та̄н са̄всыр ищхӣпыӈ утыт о̄ньще̄гыт, ма̄хманув хо̄псыяныл по̄славет, ке̄лпаныл вивет ос ма̄йтаныл, сыманыл ёмащакв сунсавет. 
Ре̄тыӈ ю̄свой э̄тпост манос ма̄нь-поль э̄тпост Ха̄льӯс ле̄ккарыт ня̄враманув ос рӯпитан хо̄тпанув сунсыяныл. Па̄влыӈ ма̄хманув ле̄ккарыт палт уральтахтуӈкве пуссын ялантэ̄гыт. Ань са̄в хо̄тпанув рӯпата та̄л о̄лэ̄гыт ос яныг ӯсн пусмалтахтуӈкве ялуӈкве ат ве̄рме̄гыт, олн ат о̄ньще̄гыт. Ле̄ккарыт акв та̄л кит щёс Ня̄хщамво̄льн  ке ёхтала̄лнувыт, то̄нт тай ёмаснув о̄лнӯв. 
Туи порат Ха̄льӯс район янытыл ле̄ккарыт «Николай Пирогов» нампа на̄иӈ-ха̄пыл яласэ̄гыт, ка̄сыӈ па̄вылн пӯхталэ̄гыт ос тот о̄лнэ мир уральтэ̄гыт. Ма̄н палтув ты на̄иӈха̄п ат ёхталы, витэ тыт сака ма̄нь. Тувыл э̄лумхо̄лас та̄л сыс са̄всыр а̄гмыл е̄мтуӈкве ве̄рми. 
Юи-о̄выл та̄лыт па̄влувт кит-хӯрум э̄лумхо̄лас пувласпи-а̄гмыл е̄мтсыт. Тамле пилыщмаӈ а̄гм пусмалтаӈкве сака та̄рвитыӈ, тыима̄гсыл ма̄хумн ань ва̄тихал уральтахтуӈкве э̄ри. Ты а̄гм та̄ра ке хо̄нтаве, хо̄тпа пусмалтаӈкве ве̄рмаве. 
Ле̄ккарыт па̄влувн хунь ёхталэ̄гыт, ма̄н Нё̄рахи, Яныгпа̄вылт, УСТЬ-МАНЬЯТ о̄лнэ ма̄хманув тыг во̄выглыянӯв, ле̄ккарытн о̄с вос сунсавет. Та̄н о̄с ма̄н пӯльницав нупыл хансым о̄лэ̄гыт. 
Нё̄рахи па̄вылт ань кит хо̄тпаг Калинино̄йка ос Татьяна Семёновна Тасманова туп о̄лэ̄г. Ня̄враманэ̄н Ня̄хщамво̄ль па̄вылт о̄лэ̄гыт. Та̄наныл уральтаӈкве ва̄тихал ялантэ̄гыт. Ты па̄выл мус я̄ хосыт 40 ве̄рыста, тэ̄лы лё̄ӈхе ва̄тинувег о̄лы. УСТЬ-МАНЬЯ па̄вылт 15 э̄лумхо̄лас о̄лэ̄гыт. Я̄ хосыт та па̄выл мус 100 ве̄рыста. 
Ня̄хщамво̄льт о̄лнэ ще̄мьят ань та ма̄т колыт ӯнттуӈкве патсыт. Са̄в ма̄хум тувле нупыл няслуӈкве, пум ва̄руӈкве ялантэ̄гыт. Тыима̄гсыл ма̄хманум хумус тот о̄лэ̄гыт, а̄гмыл ке е̄мталэ̄гыт, ам та̄ра ла̄вавем. Тот о̄лнэ мир ма̄гсыл ма̄н тэ̄рпи атсӯв, та̄нанылн ке̄тсӯв.  Э̄лумхо̄лас а̄гмыл ке тот е̄мты, тав ам палтум манос та̄ра Ха̄льӯс ле̄ккарытн свониты. Та па̄вылт телефон рӯпиты.
Па̄вылт о̄лнэ ма̄хманув тыт пусмалтаӈкве ат ке ве̄рмиянӯв, та̄наныл ХАНТЫ-МАНСИЙСК, Нягань, Советский манос Югорск ӯсн ке̄тыянӯв. А̄гмыл е̄мтум хо̄тпа ма̄навн о̄влэ̄т Ха̄льӯсн  ке̄туӈкве кос э̄ри. Тувыл ма̄хманув тув ялуӈкве щар ат ка̄саще̄гыт. Та̄ра Советский ӯсн тыламлэ̄гыт, э̄лаль ХАНТЫ-МАНСИЙСК манос Нягань ӯсн минэ̄гыт. 
Тувле ялнэ ма̄гсыл билет тынта̄лнувег о̄лы. Та ӯсн ке минэ̄гыт, ам та̄наныл ле̄ккар палт телефон хосыт хансыянум, ос направление-нэ̄пакыл мыганум, то̄нт та̄ра тот пирмайтавет. Хо̄тпа илторыг матаре хотум ке е̄мты, тав вертолётыл санрейсыл та̄ра Ха̄льӯсн манос Нягань ӯсн тотаве.
Са̄в та̄л ювле хультум порат Ня̄хщамво̄ль яныг па̄влыг о̄лыс, совхозыт, колхозыт рӯпитаманыл порат  акв со̄тыра арыгкем э̄лумхо̄лас тыт о̄лсыт. Тувыл ка̄сыӈ та̄лныл мирув мощщаг е̄мтыс, тыи ма̄гсыл па̄влувт яныг пӯльница лаппантвес. Кӯщаит ма̄нь па̄вылквет о̄лнэ ма̄хум пусмалтан ма̄гсыл са̄в олн холтуӈкве ат таӈхе̄гыт. 
Ань Ня̄хщамво̄ль па̄вылт 447 э̄лумхо̄лас о̄лы, та̄н халанылт 219 — сосса ма̄хум. Па̄влувт 106 ня̄врамыт о̄лэ̄гыт, та̄н халанылт 66 ма̄ньщииг ловиньтахтэ̄гыт. 2018 та̄л сыс тыт хо̄т ня̄врам самын патыс. 2017 — та̄лт туп хӯрум мань ня̄врам. 2012 ос 2014  ёмас та̄лыг о̄лсы̄г, то̄нт та̄л сыс 12-14 са̄вит ня̄врамыт самын патсыт. 
Тэ̄рпи тыналан ва̄рмаль урыл ле̄ккар нэ̄ ла̄выс, тэ̄рпи тыналан кол пӯльницат хосат та̄гыл рӯпиты. Акв порат лаппантуӈкве кусыглавес, ань ты кол ёмащакв рӯпиты, са̄всыр тэ̄рпи тот акваг тыналаве.
 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 11:50
<!-- -->
Ма̄ньщи колта̄гыл

    Мансийский
    Русский

Ма̄ньщи колта̄гыл

Ты хурит Оксана Михайловна Гоголева (такви о̄парищ наме Яптина) Михаил Константинович а̄тятэ ёт по̄слым о̄лэ̄г. Оксана Михайловна ань ма̄нь ня̄врамыӈ садик-колт рӯпиты. Ты э̄лы-па̄лт тав Сӯкыръя па̄выл школат лов та̄л ня̄врамыт ханищтасанэ. О̄йкатэ о̄с ма̄ньщи хум, Евгений Викторович Гоголев. Тав Кимкъясуй па̄вылныл о̄лы. Тэ̄н тит ня̄врам о̄ньще̄г, а̄гитэ̄н яныг классыт ханищтахты, Коля пыген иӈ ма̄нь, титыт классыт ханищтахты.
А̄тятэ Михаил Константинович Яптин Хо-рыӈпа̄влыт 1954 та̄лт самын патыс. Михаил а̄ще Константин Михайлович Хозумов наме о̄лыс, оматэ Пелагея Илларионовна Яптина — Сӯкыръя па̄выл нэ̄. Михаил Константинович э̄кватэ Римма Я̄сунт па̄выл нэ̄, ты та̄л ма̄ньполь э̄тпост тав 64 та̄лэ тах то̄влы. 
Ты колта̄глын ма̄н са̄в ёмас ла̄тыӈ ла̄ве̄в — са̄в та̄л пус ка̄т, пус ла̄гыл о̄лэ̄н. НА̄Й-О̄ТЫРАНЫН вос ӯргалаве̄н. 
 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 12:12
<!-- -->
Я̄сунт па̄вылт яныгмам о̄йка

    Мансийский
    Русский

Я̄сунт па̄вылт яныгмам о̄йка

Пе̄с порат Я̄сунтыт са̄в ма̄хум о̄лыс. Па̄вылт сэ̄мыл охсарыт янмалтан перма рӯпитас, тот рущит, хатанит, ё̄рныт, ма̄ньщит пуссын рӯпитасыт. Тувыл та ма̄хум ла̄кква та мингаласыт.

Та тэ̄лы порат Саран-па̄вылт са̄лыӈ ма̄хум каснэ порат акв ё̄рн хум ёт потыртасум. О̄влэ̄т ла̄выс, тав Я̄сунтныл о̄лы, тувыл ущ наме ла̄выстэ — Иван Григорьевич Хатанзеев. Хум такви о̄лупсатэ урыл тох потыртас:
— Ам 2019 та̄лт са̄тлов та̄лум то̄влы. Сортыӈъя̄ па̄вылт 1949 та̄лт самын патсум. А̄тям Григорий Ванюта о̄лыс. Ос ам омам о̄парищ наме̄тыл хансым о̄лсум, тох та яныгмасум. 
Ма̄н колта̄глув яныг о̄лыс, са̄в ня̄врамыӈ. Ам щар янгыг о̄лсум, ам ёлы-па̄лумт самын патсыт – Дарья (тав ань Сюркалова), Валентина (тав Панфилова), Григорий, Слава, Фаина, Елена (тав ань Бондарева), ос Василий. Я̄сунтын ма̄н 1954 та̄лт а̄тявн тотвесӯв, тав то̄нт са̄лыӈ колт рӯпитас. 
Та па̄вылт я̄ ва̄та ляпат ма̄ньщи э̄кваг-о̄йкаг о̄лсы̄г – хум наме Иосиф о̄лыс, нэ̄тэ Пелагея. Тэ̄н ма̄колт о̄лсы̄г. А̄тявн тэ̄н ла̄всы̄г, ще̄мьятэ ма̄гыс тэ̄н ма̄колэ̄н ляпат о̄лнэ кол вос ӯнтты. Ма̄н тот ты о̄лсӯв, тот яныгмасӯв. 
Школан Я̄сунтыт минасум. То̄нт пе̄с школа перма ляпат о̄лыс. Ётыл йильпи школа ӯнттувес. Ам номилум, ма̄н хӯрум классыт акв колнакт ӯнлысӯв. Са̄всыр ня̄врамыт – ё̄рныт, ма̄ньщит, мо̄т мир ня̄врамыт, хотмус тот та ханищтавесӯв. 
Та пора номылмата̄лылум, сака пӯмыщ о̄лыс. Ма̄н таса̄вит ня̄врам, акван-атхатэ̄в, та ха̄йтыгтэ̄в, та ёнгасэ̄в. Тит нэ̄г ма̄нав уральтасанэ̄н — ты Галина Немдазина ос Маруся Калягина. 
Тувыл сэ̄мыл охсарыт янмалтан перма Саранпа̄вылн тотвес. Школа та̄ра лаппантвес ос тот рӯпитан ма̄хум пуссын Саранпа̄вылн та ва̄нтлысыт. Ётыл ма̄н Я̄сунтныл мощ алгальнув во̄ркол ӯнттыгласӯв, тув акваг ялантасӯв, тот о̄лсӯв. Тот о̄лмув сыс хӯл пувсӯв, во̄раясӯв. 
Ще̄мьятэ урыл хум тох ла̄выс – э̄кватэ рущ э̄ква, наме Мария Федоровна. Тэ̄н хо̄т ня̄врам янмалтасы̄г, пуссын та̄нти колта̄глыӈыг е̄мтсыт, я̄нас о̄лэ̄гыт. Э̄кваг-о̄йкаг лов апыгрищ о̄ньще̄г. Иван Григорьевич э̄лаль тох потыртас: «Ам хунь титыглавем, хотыл о̄лэ̄гум - ювле тох ла̄ве̄гум, ам Я̄сунтныл о̄лэ̄гум, тот яныгмасум, ма̄к па̄влум ты». Тамле ты хо̄тпа ёт потрамасум.

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 12:16
<!-- -->
Сӯкыръя па̄выл яныгхо̄тпа

    Мансийский
    Русский

Сӯкыръя па̄выл яныгхо̄тпа

Ты хурит Ха̄льӯс район Сӯкыръя па̄вылт о̄лнэ яныгхо̄тпа Василий Васильевич Канев по̄слым о̄лы. О̄йка та̄л котиль э̄тпос 10 хо̄талэ̄т 1932 та̄лт саран колта̄гылт самын патыс. Ам тав ётэ хо̄нтхатыгласум, потрамасум, о̄лупсатэ о̄вылтыт китыгласлум. Василий Васильевич тох ты ла̄выс:

— Ам тыт Сӯкыръя па̄вылт самын патсум, яныгмасум. Омагум-а̄тягум о̄с акваг тыт о̄лсы̄г, тыт ёлщё̄питавесы̄г. Акв каӈк ос хӯрум увщи о̄щсум. Э̄квам Агафья Сергеевна ё̄рн нэ̄ о̄лыс, тав о̄с тыт яныгмас. Ме̄н хо̄т ня̄врам янмалтасме̄н. Алексей пыгме̄н, Клава, Лена ос Марина а̄гиянме̄н Саранпа̄вылт о̄лэ̄гыт. Ма̄нь пыгуме̄н Федя Афганистаныт армият лусытас. Тот саквата̄лвес, юв ёхталас, совхозт ӯйхул пусмалтым са̄в та̄л рӯпитас. 
Совхозт ам 37 та̄л рӯпитасум, са̄лы ӯрим яласасум. Тув палыт са̄лыянув нё̄рыт ӯриянув, тэ̄лы ос во̄р ма̄н по̄сыянӯв, Кульпас сыс-па̄лт о̄ньщиянӯв. Амти са̄лыт о̄с о̄щсум. Пенсиян хосат минасум. Туи пум ва̄ре̄гум, во̄рн ялантэ̄гум, пил ва̄тэ̄гум. Э̄квам хосат а̄тимыг е̄мтыс, амттем о̄лэ̄гум. Ня̄враманум, апыгрищанум ёхталэ̄гыт, уральта̄лавем.
— Василий Васильевич, наӈ ма̄ньщи мир халт яныгмасын, о̄лэ̄гын, ла̄тӈув улпыл ва̄глын?! 
— Ам ма̄ньщи ла̄тӈыл потыртаӈкве ха̄сэ̄гум. Тыт сосса ма̄-хум саран ла̄тӈыл о̄с потыртэ̄гыт, Василий Вьюткин ёмащакв ха̄сы потыртаӈкве. Сарананув ос ма̄ньщи ла̄тыӈ торгамтэ̄гыт. Э̄лнаӈ па̄влувт Ӯй йӣквнэ ва̄рмаль ва̄тихал ва̄рыглавес. Ты пора тай ёмащакв номилум. Хотты хо̄тпа пупа̄пщикве ка̄тын-патты, тав колэ̄т Ӯй йӣкве̄гыт — тӯлыглахтэ̄гыт, э̄рге̄гыт, ощхультэ̄гыт. Ам ма̄ньлат порат кит та̄л во̄раясум, то̄нт ма̄н во̄раян ма̄хум ёт кит пупа̄пщи ка̄тын-патталасӯв, 1948 та̄л порат.
Василий Васильевич сымыӈ хо̄тпа, ня̄враманэ̄н-апыгрищанэ̄н э̄руптаве, па̄выл ма̄хманэ̄н янытлаве. Ань ты э̄тпост ты яныгхо̄тпа намхо̄талэ о̄лыс, 87 та̄лэ то̄влыс. Ма̄н, газета ва̄рнэ ма̄хум, таве о̄с янытлылӯв! Са̄в та̄л пуста̄гыл вос о̄лы, То̄рум ёт, О̄тыр ёт вос о̄лы!

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 12:24
<!-- -->
Ма̄хум я̄ ӯлтта унсуптан хум

    Мансийский
    Русский

Ма̄хум я̄ ӯлтта унсуптан хум

Ма̄ньщи пыг Владимир Аркадьевич Сайнахов Саранпа̄вылт о̄лы. Тав сака э̄рнэ рӯпата ва̄ри – тув палыт Сӯкыръя ос Саранпа̄выл ма̄хум йӣв ха̄пыл ос моторха̄пыл я̄ ӯлтта унсуптыянэ. Туи Сӯкыръя па̄вылн ялмум порат, ты ма̄ньлат хум ёт потрамасум, ма̄нав тав Щёртыӈ я̄ ӯлтта унсуптастэ. 

Владимир лӯпта э̄тпос 11 хо̄талэ̄т 1991 та̄лт яныг колта̄глыт самын патыс. Оматэ Елена Каллистратовна, а̄тятэ Аркадий Владимирович. Кит увщи ос каӈк о̄ньщи. Школа а̄стламе юи-па̄лт Владимир Тюмень ӯст тэ̄нут па̄йтнэ хо̄тпаг ханищтахтас. 
Рӯпататэ урыл тав тох ла̄выс: «Ты та̄л ам я̄ӈк на̄тнэ э̄тпос 18 хо̄талэ̄ныл рӯпитаӈкве о̄вылтахтасум. Ме̄н кит хо̄тпа яласыме̄н, халуме̄нт пе̄нтхатыме̄н, акв хо̄тал ам яласэ̄гум, мо̄т хо̄тал тав. Тув палыт рӯпитаӈкве патыме̄н. Яныг таквс э̄тпост я̄ по̄ляве, яласаӈкве та по̄йтэ̄в. Я̄ витэ ма̄нь порат тӯпыл товиме̄н, ос хунь о̄нты, ма̄хум моторха̄пыл тыгле-тувле тотыглыянме̄н. Рӯпата олныл ойтавеме̄н. Йӣв ха̄пыл яласаӈкве а̄нумн мӯсты».
Володя рӯпататэ ул кос та̄рвитыӈ, ос воссыг хоталь ва̄рхаты, ма̄хум тыгле-тувле унсуптаӈкве э̄ри. Рущ э̄ргыт ла̄внэ хольт, тав па̄выл ма̄хманэ̄н са̄в ёмас номт тоты, э̄руптахтын нэ̄т ос хум хо̄тпат акван-хо̄нтхатаӈкве нё̄тыянэ. Ты я̄тил ма̄ньщи хум пус ка̄т, пус ла̄гыл вос яласы, НА̄Й-О̄ТЫРАНЭ̄Н вос ӯргалаве!
 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 12:28
<!-- -->
Ё̄рнкол тӣвырт о̄щнэ пормасыт

    Мансийский
    Русский

Ё̄рнкол тӣвырт о̄щнэ пормасыт

Во̄рт о̄лнэ ханты ма̄хум та̄л оигпан э̄лы-па̄лт ХАНТЫ-МАНСИЙСК ӯсн во̄выглаве̄сыт. Та̄н Белоярский ос Сургутский районныл ёхталасыт, пуссын са̄лыӈ ма̄хум, са̄лыяныл ӯрим во̄рт о̄лэ̄гыт.

Ма̄н округувт «Союз мастеров» нампа организация о̄лы. Та̄н ань округ янытыл ма̄щтырлан ма̄хум тинсыяныл, та̄наныл акв хотты яныг ӯст акван-атыглыяныл. Та ма̄хум мо̄т мирн вос суссылтэ̄гыт, хумус та̄н пе̄с пормасыт ва̄ре̄гыт, нэ̄квет хумус ю̄нсхатэ̄гыт. 
Ань ты ма̄хум халт нэ̄гхумыг о̄лсы̄г. Хум наме Александр Николаевич Кантеров, э̄кватэ наме — Ирина Максимовна Покачева. Хум ань йӣвныл хоса а̄ны ёргыс, нэ̄тэ хасап ю̄нтыс. Э̄кватэ такви уре̄тыл мощ потыртас:
— Ам а̄тям ханты хум о̄лыс, омам ё̄рн нэ̄, амти о̄парищ намум Покачева о̄лыс. Ма̄н во̄рт о̄лсӯв. Ам хум ва̄рсум, о̄йкаме̄нтыл нила ня̄врам о̄щсуме̄н. Тувыл тав а̄тимыг е̄мтыс, ам амттем ня̄враманум янмалтасанум. Пыгагум ос а̄гиягум я̄нас о̄луӈкв патсыт, ам ос амттем са̄лыянум ёт во̄рт та хультсум. Амти «Бураныл» яласасум.
Аквмат порат ам палтум ты юртум ты ёхтыс. Тав о̄с са̄в та̄л нэ̄ та̄л о̄лыс, э̄кватэ хотталь щалтыс. Хо̄т хӯлме, ам амттем о̄лэ̄гум. Та ёхтыс. Ла̄ви: «Ам амттем о̄лым ва̄гтал патсум». Тувыл ам палтум та ва̄нтлыс. Ань ловмантем та̄л аквъёт ты о̄лыме̄н. Тав такви са̄лыянэ ам о̄лнэ ма̄мн ня̄влысанэ. То̄ва порат тав о̄лум ма̄тэ̄н ялыме̄н, уральтылме̄н.
Ирина Максимовна сака нёмса нэ̄, тав рущ ла̄тӈыл мощ лю̄льсаӈнув потырты, потыртаӈкв сака э̄ссамтас. Ла̄ви, нэ̄м-хуньт яныг ӯсн ат ялыс, ань о̄выл щёс ХАНТЫ-МАНСИЙСК ӯсн ёхтыс. Такви ю̄нтум сахитэ суссылтастэ, сака  ма̄щтырыг ю̄нтме. 
Ты нэ̄гхумыг ёт Сергей Васильевич Кечимов ёхталас, тав о̄с та е̄рт о̄лнэ ханты хум. Ня̄йтыг ла̄ваве. Ань ӯсувт тав а̄па тагатан ва̄ӈкрип ха̄льйивныл ёргыс. Акв хо̄тал ёргащлахтас, йӣве та а̄стыс. Татем во̄втаг ёргыстэ, ма̄хум маттем та пӯмщалахтасыт. 
Нэ̄квет халт Мария Григорьевна Эккерт о̄лыс, тав о̄с А̄с нэ̄. Та̄н пуссын аквъёт хасап ю̄нтсыт. Нэ̄кве тох ла̄выс, А̄с ма̄хманыл са̄всыр ма̄тт о̄лэ̄гыт, то̄ват А̄с я̄ ва̄тат, то̄ват ос хо̄тал нэ̄глын е̄р нупыл. Та̄н та̄нти щирыл хасап йинэ̄гыт. Титыт хо̄талт ю̄нтуӈкв та а̄стысыт, хасапаныл мирн та суссылтасаныл.
Ты семинарт ма̄хум хӯрум хо̄тал рӯпитасыт. Юи-о̄выл хо̄тал кон яныг ё̄рнкол тӯщтувес, ань ма̄щтырлам пормасаныл тот суссылтаве̄сыт. Ты ёхталам ма̄щтыр хо̄тпат янытлыманыл порат ла̄вве̄сыт, са̄внув вос ма̄щтырлэ̄гыт, щаквще̄гыт.  То̄нт яныг намыл мивет ос пенсия-олнаныл тах мощ но̄хнё̄тавет.
 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 1 (1187)
Чт, 01/10/2019 - 12:37
<!-- -->
Ягрим ня̄врамыт ялпыӈ хо̄талт мӯйлысыт

    Мансийский
    Русский

Ягрим ня̄врамыт ялпыӈ хо̄талт мӯйлысыт

Рущ ма̄хум щирыл Йильпи та̄л январь э̄тпос о̄выл щислат о̄вылтахты. Ма̄ньщит ты э̄тпос та̄л котиль э̄тпосыг ла̄вияныл, тыима̄гсыл пе̄с йис порат сосса ма̄хум тамле ялпыӈ хо̄тал ат ва̄рыгласыт. Ма̄ньщит, хантыт хосат та̄гыл рущ мир халт о̄лэ̄гыт, ты ялпыӈ хо̄тал янытлаӈкве ань о̄с патсыт.

Тав Ягрим па̄вылт сосса ма̄хум ремёсла центрыт рӯпитан хо̄тпат ма̄ньщи, ханты ня̄врамыт Йильпи та̄л о̄вылтахтын кастыл ялпыӈ хо̄тал ва̄рыгласыт. Ня̄врамыт стихыт ловиньтасыт, э̄ргыт э̄ргысыт ос са̄всыр пӯмыщ ёнгыл ёнгасасыт.  
Та па̄вылт о̄лнэ ма̄ньщи, ханты ма̄хум ремёсла центр-колн ва̄тихал ань акван-атыглавет. Ювле хультум та̄лт ва̄т са̄грапнал э̄тпост ма̄нь ня̄врамыт, школат ханищтахтын а̄гит-пыгыт ос яныгхо̄тпат округув янытлан хо̄тал янытлаӈкве тув во̄выглаве̄сыт. Тот рӯпитан нэ̄т са̄всыр пе̄с пормасыт суссылтасаныл ос тув ёхталам мирн ма̄ньщи, ханты о̄лупсаныл урыл потыртасыт. 
Ювле хультум та̄л округув 900 та̄лэ то̄влыс. Ты  э̄лы-па̄лт  учёныит са̄всыр пе̄с нэ̄пакыт ёмащакв ловиньтасыт ос лӯима̄в урыл  тот ла̄тыӈ хо̄нтсыт. Та па̄сныл Югра ма̄в таса̄вит та̄лыл ловиньтаӈкве та патвес. 
Ремёсла центрын ёхталам мир ты пӯмыщ ва̄рмаль урыл о̄с по-тыртаве̄сыт, хоты пе̄с нэ̄пакыт ма̄н лӯима̄в урыл манхурип ла̄тыӈ хансым о̄лы.  Аквта суссылтапт хӯл алыщлан ос во̄раян ма̄хум пор-масаныл суссылтаве̄сыт. 
Ягримт о̄лнэ мир ты выставка сунсуӈкве пуссын во̄выглавет. 
Тамле э̄рнэ ва̄рмаль ремёсла центрыт рӯпитан хо̄тпат акваг ва̄рыглэ̄гыт, та па̄вылт о̄лнэ са̄всыр сосса ма̄хум та̄нки пе̄с йис ва̄рмаляныл урыл са̄внув вос ва̄гыт ос мо̄т мирыт ма̄н культурав о̄с вос янытлыяныл.  

Г. Вынгилева потре 
ма̄ньщи ла̄тӈыл 
Л. Теткина хансыстэ. 

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 1 (1187)
Чт, 01/10/2019 - 14:54
<!-- -->
Хурит сунсыглым лӯима̄ мирыт ва̄вет

    Мансийский
    Русский

Хурит сунсыглым лӯима̄ мирыт ва̄вет

Ань па̄влытыт о̄лнэ ма̄ньщит, сараныт, ё̄рныт о̄лупсаныл вос ка̄салавес, ХАНТЫ-МАНСИЙСК ӯст «Ма̄-вит ос Э̄лумхо̄лас» нампа музейт пӯмыщ суссылтап ва̄рыглавес. Лӯима̄ мирыт хумус о̄лэ̄гыт, маныр ва̄ре̄гыт, маныр о̄ньще̄гыт, тот хурит сунсыглым пуссын ханищтаӈкве ро̄ви.
Ты ма̄ньлат хум Илья Абрамов тав 2011 тāл па̄сныл 2018 та̄л мус по̄слум хуриянэ. Тав Екатеринбург ӯст о̄лы, тот история ос археология институтт рӯпиты. Лов арыгкем та̄л ювле хультум порат ма̄ньщи ма̄хманувтыл пӯмщалахтуӈкве патыс ос та̄н о̄лнэ па̄влытын ялыс, са̄в ще̄мьят ёт ва̄йхатас. Тав во̄раян, хӯл алыщлан, са̄лы ӯрнэ хо̄тпат хурин по̄слыянэ. Ань атпан арыгкем хуриянэ суссылтавет. 
Илья ла̄выс: «Ам ты хо̄тпат ёт румалахтасум, та̄наныл пуссын ва̄ганум. То̄ват савалым о̄лэ̄гыт, олн сэ̄луӈкве рӯпата ат о̄ньще̄гыт, та̄н туп хӯл алыщлым ос во̄раим о̄лэ̄гыт, маныр ка̄ттын-паттэ̄гыт, таи тэ̄пъялэ̄гыт. Са̄лы ӯрнэ ма̄хум палт о̄с ялсум, та̄н о̄лупсаныл о̄с та̄рвитыӈ. Ос тох о̄лы, ты ма̄хманув та̄ксарыг о̄лэ̄гыт, та̄нки халанылт ощхуль ва̄ре̄гыт». 
Суссылтап о̄вылтыт А̄с-угорский институтт рӯпитан нэ̄ Светлана Алексеевна Попова са̄в ёмас ла̄тыӈ ла̄выс. Будапешт ӯсныл ёхталам нэ̄ Чилла Хорват хурит о̄с суссанэ. Тав ла̄выс, ты хурит Венгрия ма̄н тотыгланувет ке, сака ёмас о̄лнув, та̄н ща̄нь ла̄тыӈ щирыл рӯт ма̄хманылтыл сака пӯмщалахтэ̄гыт.         

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 1 (1187)
Чт, 01/10/2019 - 14:59
<!-- -->
Са̄сныл ва̄рим пе̄с пормасыт

    Мансийский
    Русский

Са̄сныл ва̄рим пе̄с пормасыт

Пе̄с порат ма̄хманув ла̄пканыл ёвтнэ пормасыл хунь о̄лсыт, та̄нти хумус ха̄ссыт, таи ва̄рсыт. Ма̄нь ня̄врам хуюптан а̄пат, са̄ныт, со̄втыт, па̄йпыт, са̄с то̄тапыт ос мо̄т э̄рнут та̄нти ю̄нтсыт, тувыл ос ка̄сыӈ пормас хансал щуртсаныл. 

Ань тамле пормасыт сунсуӈкве ам «Галерея-мастерская Г.С. Райшева» колн ялсум. 
Тот «Орнаментированная береста обских угров» суссылтап ос ханищтап ва̄рыглавес. Нэ̄квет са̄в па̄лыл яныг ӯсн во̄виньта̄лве̄сыт. Ханты нэ̄ са̄в о̄лыс ос ма̄ньщитныл Нина Николаевна Загайнова (Вьюткина) ёхталас. 
Выставкат ам омам Аксинья Степановна Мерова ю̄нтум а̄патэ, со̄втанэ, па̄йпе, са̄с а̄канянэ, са̄нэ, щумпыл суссылтаве̄сыт. Наталья Николаевна Фёдорова, искусствоведыг рӯпитан нэ̄, ла̄выс: «Ма̄н ань ма̄ньщит халт са̄с пормасыт хансал ма̄щтырыг щуртнэ хо̄тпа аты хо̄нтсӯв. Аксинья Степа-новна Мерова тав юи-о̄выл ма̄щтыр хо̄тпа о̄лыс, тав юи-па̄лэ̄т ань нэ̄мхотьют а̄тим, ты сака са̄ль. Ма̄н ань туп тав ва̄рум пормасанэ сунсыглэ̄в, тув сунсым ханищтахтэ̄в. Тахольт ты пормасыт ма̄нь а̄гитэ̄н ӯргалым о̄ньщавет ос ма̄н та̄наныл сунсыглаӈкве висанӯв. Пе̄с ма̄хум ёмщакв ва̄саныл, хоты ханса хоталь щуртуӈкве ро̄ви ос хоты ханса нас пормасн ва̄руӈкве ат ро̄ви.
Совныл манос нуйныл ханса ва̄рнэ порат, тав о̄влэ̄т по̄славе, тувыл ущ яктаве. Тыт са̄с тармыл тох нэ̄мхотмус ат ва̄руӈкве, ма̄щтыр нэ̄квет та̄ра щуртыяныл».
Искусствоведнэ̄ потыртаме порат яныг хурит суссылтас. То̄нт ла̄выс: «Ха̄льӯс районт Я̄сунт па̄вылт хосатнув хотты пе̄с сӯмъях ёлы-па̄лт са̄с то̄тап хо̄нтсум. Тав щар пе̄сыг е̄мтум, хотлоньхатам ос хансанэ иӈ сака ёмщакв на̄ӈксыт. Ам таве вислум ос Тюмень ӯс музейн тотыслум. Хансат тот сака ма̄щтырыг ва̄рим о̄лэ̄гыт, нэ̄матыр арыг а̄тим». 
Ты хусапсовыт халт аква ла̄ви ос Хо̄рыӈ-па̄вылт хотьютныл вис. Хотьютын ва̄рвес о̄с ат ва̄гтэ. Ам таве̄н хӯлтыслум, ла̄всум, омам о̄лме̄т потырта̄лыс, тав а̄кве Дарья Викторовна Анямова са̄сныл матыр-а̄ти сака ю̄нтыс. Ю̄нтум утанэ аквты щёс хансал щуртлыгтыянэ, тамле са̄с то̄тапыт молях ва̄руӈкве ха̄сыс. Ам таима̄гыс са̄с то̄тапе ханьщислум, омам увщитэ (ам а̄квум) Дарья Степановна Анямова ма̄щтыр рӯт нэ̄в ю̄нтум са̄с то̄тап о̄ньщас, амти самыл ва̄слум, ма̄нь порат акваг сунсыгласлум. А̄квум тот ю̄нсхатнэ то̄рло̄мтанэ, сэ̄тапанэ о̄ньщас. О̄с акв тамле са̄с то̄тап Саранпа̄выл музейт о̄ньщаве.  
Ань ХАНТЫ-МАНСИЙСК ӯсн са̄в ханты ма̄ньлат нэ̄т ос яныгпа̄ла э̄кват ёхталасыт. Ты э̄лы-пал таквсы порат Белоярский район Ка-сум па̄вылт нэ̄квет акван-атхатыгласыт, са̄сныл са̄с то̄тапыт, хусапыт ю̄нтсыт. Ань ос яныг ӯсн во̄выгла-ве̄сыт, учёный ма̄хум та̄нанылн хансат урыл потыртасыт. 
Наталья Фёдорова са̄с пормасыт по̄слым хурит суссылтаме̄т ла̄выс: «То̄ва пормасыт сака пе̄сыт ос та̄н ма̄н ма̄гсылув яныг тын о̄ньще̄гыт. Буклет-нэ̄пак ва̄рнэ̄в порат та̄наныл пуссын тув по̄слыянӯв».
Выставкан атах-хо̄тах а̄па тотыма. Та̄н пуссын та̄нти щирыл ю̄нтым о̄лэ̄гыт. Хансал о̄с ка̄сыӈ нэ̄ такви щирыл щуртытэ. Ос ӯлум ӯй пуссын а̄па сыст нумын по̄слыяныл. Омам ю̄нтум а̄па сыст ӯлум ӯй по̄хат ингыт щуртым о̄лэ̄гыт. Ос Наталья Фёдорова ла̄выс, ты то̄ва а̄патыт ӯлум ӯй ла̄гланыл хӯрум консыл по̄славет, ты таима̄гыс ӯй по̄хыт тамле хансат о̄с ва̄равет. Ам ётум тав ат ка̄сащас, таима̄гыс ам ма̄ньщи ма̄хманум титыглаӈкве таӈхе̄гум, на̄н э̄рыӈ яныг ма̄хманныл ты урыл хӯлыгласын. Ӯлум ӯй по̄хыт маныр по̄славе ос хумус ла̄ваве. Атиӈк ва̄нэ хо̄тпа сака мощща хультыс, ва̄нэ э̄лум-хо̄лас те хо̄нтэ̄в, сака ёмас о̄лнув.  

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 1 (1187)
Чт, 01/10/2019 - 13:49
<!-- -->
Я̄тил ма̄тэ янытластэ

    Мансийский
    Русский

Я̄тил ма̄тэ янытластэ

Ханты ла̄тӈыл ос рущ ла̄тӈыл стихыт хансум хум Владимир Семёнович Волдин ка̄стыглан ма̄гыс ма̄хум «То̄рум Маа» музейт атхатыг-
ласыт. Ты накт Литературная гостиная тох намая̄лвес: «О людях, о судьбах я думаю часто…», ханты мир поэт Владимир Волдин стиханэ ловиньтаве̄сыт, тав о̄вылтытэ потыр хӯнтлысӯв. 

Технолого-педагогический колледжит рӯпитан ма̄ньщи нэ̄ Альбина Станиславец тох ла̄выс: «Ханты поэт хосат а̄тимыг е̄мтыс, мо̄лты тав 80 та̄лэ то̄влынув. Хум о̄лыс те, са̄в ёмас стихыт, са̄в потрыт хаснув. О̄вылтам тэ̄ланэ ва̄руӈкве ат та а̄лымас. Тыхо̄тал музейн ма̄н студентыт ёт ёхтысӯв, та̄н ты мӯтраӈ хум стиханэ ханищтасаныл ос ань ловиньтасаныл. Тамле Литературная гостиная Юван Николаевич Шесталов колнакēт ка̄сыӈ э̄тпос ва̄рыглаве, ма̄ньлат а̄гит тыг ёмас номтыл ёхталэ̄гыт, намыӈсуиӈ сосса хо̄тпанув стиханыл ловиньтэ̄гыт».
Владимир Семёнович педучилище а̄стламе юи-па̄лт ХАНТЫ-МАНСИЙСК ӯст радио колт рӯпитас, ханты ла̄тӈыл передачат ва̄рыс. Округ янытыл яласас, ханты ма̄хум ёт хо̄нтхатыглас, са̄в мо̄йт, э̄рыг, пе̄с йис потыр магнитофонын хансыглас. Ёлхансыглам потранэ радио колт пуссын акван-атым о̄лэ̄гыт, ӯргалым о̄ньщавет. Венгрияныл ёхталам учёный нэ̄ Ева Шмидт ты ханты хум акван-атыглам э̄рганэ, пе̄с потранэ такви палтэ магнитофонын хассанэ, Венгрият ос Эстоният о̄лнэ архив колн тотсанэ. 
Радио колт рӯпитаме порат э̄кватэ Мария Кузьминична Волдина ёт акван-минасыг, Таня а̄гитэ̄н самын патыс. Ты мӯтраӈ поэт ка̄сыӈ стихе̄т о̄лнэ ма̄тэ ос ща̄нь ла̄тӈе урыл хансыс. Тав хансыг-лам стиханэ, потранэ школат ханищтахтын нэ̄пакытын хасве̄сыт, ань ня̄врамытн ловиньтавет. 
Поэт а̄гитэ Татьяна Волдина тох ла̄выс: «Ам та̄лум туп то̄влыс, хунь а̄тям а̄тимыг е̄мтыс. Рӯтанэ ос па̄выл ма̄хманэ тав уре̄т потырта̄лэ̄гыт, хуриянэ о̄лэ̄гыт, сунсыглыянум, хансум нэ̄паканэ ловиньтыянум. Тав та̄лэ яныгмасум, ос сома акваг ам ляпамт о̄лыс. 
Ма̄нь та̄гыл тав яныгмам ма̄тэ̄н ялантасум, Кышик па̄вылн. Па̄выл ма̄хманэ таве номияныл, сымыӈ ла̄тӈыл ка̄стыяныл. Омам рӯтанэ Касум па̄вылт о̄лэ̄гыт, таве о̄с сака э̄руптыяныл. А̄тям хосат а̄тим, ос хунь турсуе радио хосыт сумыллы, та̄н лю̄ньщин ёхтавет, самвитаныл нэ̄глэ̄гыт». 
Ма̄ньщи поэтув Юван Шесталов, ё̄рн поэт Леонид Лапцуй ос мо̄т нэ̄пак хаснэ хо̄тпат стиханыл тав ханты ла̄тӈыл толмащла̄лсанэ. Юван Николаевич э̄ще Альбина Мехнина тох потыртас: «Юван каӈкум Владимир Волдин ос Микуль Шульгин урыл акваг ла̄всас: «Ты ам а̄пщиягум». Улпыл таима̄гыс тэ̄н нуплэ̄н тох ля̄гала̄лыс, тав ань 50-й та̄лыт порат хансуӈкве о̄вылтахтас, ос ты а̄пщияге мощ ётылнуве, 60-й та̄лыт порат, о̄выл стиханэ̄н ловиньтасанэ̄н. Ты хӯрум поэт аквъёт ам са̄в щёс ва̄щинта̄лсанум, ань хольт номилум, ӯнлэ̄гыт, потраме̄гыт, стихыт хансэ̄гыт. Сосса мираныл, ща̄нь ла̄тӈаныл о̄вылтыт потыртасыт, яныгмам ма̄наныл ӯлыласаныл». 
Владимир Семёнович то̄ва потранэ, стиханэ хомле хаснэйӣвыл хассанэ, тох и о̄ньщавет. Татьяна Владимировна ла̄выс, тав ань а̄тятэ хӯлюм потрыт ос стихыт нэ̄пакыг ва̄рнэ ма̄гыс акван-атыянэ, э̄рнэ щирыл щё̄питыянэ.

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 1 (1187)
Чт, 01/10/2019 - 14:16

<!-- -->
Назым я̄ ва̄тат о̄лум хум

    Мансийский
    Русский

Назым я̄ ва̄тат о̄лум хум

Ам яныг ащо̄йкам - Молданов Михаил Ефимович 1916 та̄лт я̄ӈк на̄тнэ э̄тпос атыт хо̄талэ̄т Тобольский губерният  Большой Вар па̄вылт самын патыс. Та па̄вылт тав ще̄мьяӈ та̄гыл 1957 та̄л мус о̄лыс, тувыл ХАНТЫ-МАНСИЙСКИЙ район Кышик па̄вылн о̄луӈкве ва̄нтлас.

1942 та̄лт яныг ащо̄йкам повестка-нэ̄пакыл Омск ӯсныл ке̄твес ос хо̄нтлаӈкве вуйвес. То̄нт Михаил Ефимович ос э̄кватэ Наталья Ефимовна хӯрум ня̄врам о̄щсы̄г: Маша, ам ане̄квам Лена ос Кирилл. 
О̄влэ̄т тав мо̄т хумыт ёт Омск ӯсн тотвес, тот писалил па̄тлуптаӈкве ханищтавес. Ос аквта та̄лт  ва̄т са̄грапнал э̄тпост хо̄нтлаӈкве минас. Яныг ащо̄йкам Ленинград ӯс вуянтым хо̄нтлас. То̄нт Ленинград ӯст о̄лум ма̄хум марылтым о̄щве̄сыт. 
Тэ̄лы порат Ладожский тӯр хосыт ма̄шинал яласан лё̄ӈх ва̄рвес. Ты лё̄ӈх хосыт тэ̄нут ос мо̄т э̄рнэ пормасыт Ленинград ӯсн тотве̄сыт. Яныг ащо̄й-кам ты лё̄ӈх вуянтым са̄в э̄тпос хо̄нтлас. 
То̄нт сака та̄рвитыӈ о̄лыс, са̄в мир тот порсысыт. 
1944 та̄лт та̄л котиль э̄тпос 27 хо̄талэ̄т Ленинград ӯс блокадатэ  хот-вуйвес. Ты юи-па̄лт ащо̄йкам Эстония ма̄ вуянтым хо̄нтлас. Та порат тав сапёрыг ханищтавес ос та ма̄т минат кинсыс. Пилта̄л хо̄нтламе ма̄гсыл ма̄г-лын тагатан по̄сыл майвес. Китыныг сакватавес ос пӯльницат пусмалтавес. 
Михаил Ефимович Берлин ӯс мус ёхтыс. Та ӯс ма̄гсыл хо̄нтлым о̄с са̄в ма̄хум порславес, ам ащо̄йкам лылыӈыг хультыс. Тав хо̄нтлым сака ва̄гта̄л патыс, аквматэ̄ртын ёл-оилматвес. 
Тувыл но̄х-са̄йкалас, тав по̄хе̄т ма̄хум ща̄гтым ро̄хсыт: «Победа!», «Победа!» Ты юи-па̄лт ащо̄йкам иӈ акв та̄л армият тотыглавес, ювле туп 1946 та̄лт лӯпта э̄тпост ёхтыс. Тав ётэ хо̄нтлаӈкве минам хум хо̄тпат пуссын порславе̄сыт, па̄вылн тав такке̄т туп ёхтыс. Яныг ащо̄йкам «За отвагу», «За оборону Ленинграда», «За Победу над Германией»  ма̄глын тагатан по̄сытыл майлувес. Ты копыпал тав «Орден Отечественной войны И степени» о̄ньщас. 
1957 та̄лт тав ще̄мьяӈ та̄гыл Кышик па̄вылн о̄луӈкве ва̄нтлас. Са̄в та̄л тав колхоз кӯщаиг рӯпитас. Па̄в-лыӈ мир Михаил Ефимович сака янытласаныл ос э̄руптасаныл. Колхозыт акван-тӯлым юи-па̄лт тав хӯл алыщлан ос во̄раян хумыг рӯпитас, тувыл пенсиян патхатас. 
1970 та̄лт тав «За доблестный труд в ознаменование 100-летия со дня рождения В.И. Ленина» нампа ма̄глын тагатан по̄сыл майвес. Яныг ащо̄йкам 1986 та̄лт сӯкыр э̄тпос 13 хо̄талэ̄т а̄тимыг е̄м-тыс. Тав Кышик па̄вылт ёл-щё̄питавес. Ам таве нэ̄мхуньт ат ва̄щиньтаслум ос тав уре̄тыл са̄в потыр хӯ-лыгласум. Амки яныг ащо̄йкамтыл сака яныт-лахтэ̄гум. 

Аня Падерина ке̄тум потыр Людмила 
Теткина ма̄ньщи 
ла̄тӈыг хансыстэ.

Рубрика: 

    Ня̄врамыт ма̄гсыл - Детская страничка 

Номер Луима сэрипос: 
№ 1 (1187)
Чт, 01/10/2019 - 14:45
<!-- -->
14 та̄л яныт а̄гит-пыгыт паспортыл майве̄сыт

    Мансийский
    Русский

14 та̄л яныт а̄гит-пыгыт паспортыл майве̄сыт

Олеся Ткачук ХАНТЫ-МАНСИЙСК ӯст о̄лнэ а̄ги, ма̄навн ля̄ххал ке̄тыс. Тав ос 14 та̄л яныт мо̄т а̄гит-пыгыт РФ Конституция ялпыӈ хо̄талт паспортыл мӯйлуптаве̄сыт. 

Олеся ма̄навн хансыс: «Амки паспорт ка̄тыт о̄ньщуӈкве хосат тахсум. То̄ва юртанум о̄ньще̄гыт, ам иӈ ӯрхатасум. Яныг таквс э̄тпост омам ёт э̄рнэ нэ̄пакыт щё̄питаӈкве ялсуме̄н ос хури ва̄рсум. Омам то̄нт номылматас, хумус тав Ха̄льӯст паспортыл майвес ос тот о̄парищнаме̄тыл нё̄тнэг хасхатуӈкве э̄рыс. Ань нэ̄пакум хаснэйӣвыл лю̄льсаӈ хот ул вос па̄ӈктыслум, тыима̄гыс о̄с мощ хурахласум. 
Ӯст о̄лнэ ХАНТЫ-МАНСИЙСКИЙ МОМВД кӯщаиг о̄лнэ хум Игорь  Полетаев паспортыт ма̄н ка̄танувн мисанэ. Ты э̄лы-па̄лт ма̄кēв э̄руптан ма̄гыс ла̄тыӈ ла̄выс, ёмщакв вос ханищтахтасӯв ос са̄ккон щирыл вос о̄лсӯв. Тувыл ӯс образование департаментыт кӯщаиг о̄лнэ хум Юрий Личкун ма̄нав о̄с янытластэ».
Ты та̄л Российский Конституция 25 та̄лэ то̄влыс, ань та хо̄тал паспортыл маим а̄гит-пыгыт акваг номуӈкве патыяныл.

Потыр ма̄ньщи ла̄тӈыл 
Т. Мерован хасвес.

Рубрика: 

    Ня̄врамыт ма̄гсыл - Детская страничка 

Номер Луима сэрипос: 
№ 1 (1187)
Чт, 01/10/2019 - 14:47
<!-- -->
Ня̄врамыт палт Ащирма о̄йкат ёхталасыт

    Мансийский
    Русский

Ня̄врамыт палт Ащирма о̄йкат ёхталасыт

ХАНТЫ-МАНСИЙСК ӯст о̄лнэ «Лылыӈ со̄юм» ханищтахтын колн хӯрум Ащирма о̄йкат (рущ щирыл Дед Морозыт) Тӯйт а̄гияныл (Снегурочканыл) ёт ёхталасыт. 

Акв Ащирма о̄йка Китай ма̄ныл о̄лыс. Акваныл ос сака па̄хвыӈ, карс о̄йка-капай, тав насати Великий Устюг ӯст о̄лы — Россия янытыл щар ма̄к Ащирма о̄йкаг ла̄ваве. Ма̄н ма̄вн хотмус ёхтахтам, ня̄врамыт ёт тыт ты поргащлы, йӣкващлы.
Ты колт рӯпитан ма̄хум ос ня̄врамыт та̄н ма̄гсыланыл уча концерт щё̄пита̄лсыт, ма̄ньщи ос ханты э̄ргыт э̄ргысыт, йӣквсыт. Пуссын ма̄ньщи супыл масхатым о̄лсыт. Ащирма о̄йкат ос Тӯйт а̄гит сосса ня̄врамаквет нупыл ща̄гтым суссыт, ка̄тпатта ра̄тсыт. Ты мӯй хо̄тпат хӯргыӈ та̄гыл, мӯйлупсаӈ та̄гыл ёхталасыт, ка̄сыӈ ня̄врам мӯйлупсал мисаныл.    
Тувыл ос Ащирма о̄йкат йӣквуӈкве тӯлтхатасыт. Китайныл ёхталам хум рущ ла̄тӈыл «Калинка» э̄рыг э̄ргыс. Турсуе татем суиӈ о̄лыс, хоса те̄пыл э̄ргыс, ня̄врамыт суйта̄л ӯнлахо̄лсыт, пӯмщалахтым хӯнтлысыт. Ты юи-па̄лт щар ма̄к Ащирма о̄йка а̄гирищит-пыгрищит ёнгалтасанэ — касылыт ос сыре-сыр ёнгилыт ва̄рыглас. Ня̄врамыт маттем та мовиньтасыт, ёнгасасыт, ща̄гтым ха̄йтыгтасыт. 
Ащирма о̄йкат ханищтан хо̄тпатын ос ня̄врамытын йильпи та̄л кастыл са̄в ёмас, сымыӈ ла̄тыӈ ла̄всыт, о̄с ёмас ӯлум ва̄рсыт, э̄лаль мо̄т ня̄врамыт палт та нёвумтасыт.
 

Рубрика: 

    Ня̄врамыт ма̄гсыл - Детская страничка 

Номер Луима сэрипос: 
№ 1 (1187)
Чт, 01/10/2019 - 12:43
<!-- -->
Тӯйтныл ва̄рим хурит

    Мансийский
    Русский

Тӯйтныл ва̄рим хурит

Та̄л оигпам порат ХАНТЫ-МАНСИЙСК ӯст о̄лнэ ма̄хум тӯйт хурит варсыт. Ты касыл 2014 та̄лныл щё̄пита̄лаве. Хотьют щар нё̄тнэ хури ва̄ри, тав но̄х-паты ос мӯйлупсал миве. 
Ань ты порат са̄в хо̄тпа тӯйтныл хурит по̄щгуӈкве ка̄сащасыт. Ӯс котильт «Борис Лосев» нампа ӯщлахтым ма̄т са̄в нё̄тнэ тӯйт утыт тӯщтуве̄сыт. 
Ты хурит ва̄рнэ ма̄гыс коммунальный службат рӯпитан хо̄тпат та̄н тӯйт акван-атсыт. Ма̄лтып порат атум тӯйт то̄тапыт кӣвырн па̄хвтысаныл. Тӯйт тот сурмыг е̄мтыс. Ань ты тӯйт щупатыл са̄всыр нё̄тнэ хурит ма̄хум ты ва̄рсыт. Хотьют ма̄нь ма̄нтыл, хотьют са̄грапсупыл тӯйт хот-осгащлас. Пуссын аквъёт налыман нупыл ат хури ва̄рвес.
Тӯйт хурит нила каснэ щирыл ва̄рве̄сыт. Ты ё̄мнэ ос ха̄йтнэ хурит, мо̄йт ос кина матыр хурит ос тӯйтыл ва̄рим ня̄врамыӈ ще̄мьят. Ты тӯйт хурит жюри-хо̄т-патн сусве̄сыт ос но̄х-патум ма̄хум мӯйлуп-сал майве̄сыт. 

Рубрика: 

    Ня̄врамыт ма̄гсыл - Детская страничка 

Номер Луима сэрипос: 
№ 1 (1187)
Чт, 01/10/2019 - 12:49
<!-- -->
Э̄лаль о̄лнэ ёмас номт вос о̄щсыт

    Мансийский
    Русский

Э̄лаль о̄лнэ ёмас номт вос о̄щсыт

ХАНТЫ-МАНСИЙСК ӯст нэ̄пак ловиньтан колт рӯпитан хо̄тпат «Мой род, моя семья» касыл щё̄пита̄лсыт. Касыл 12-17 та̄л яныт а̄гирищит-пыгрищит ма̄гыс о̄лыс. Та̄нанылн та̄нки рӯтаныл о̄вылтыт матыр та̄ра-паттуӈкве ос потыр хансуӈкве э̄рыс. Ань 23 ня̄врам потрыт ке̄тсыт ос тыгыл 15 а̄гит ос пыгыт нэ̄пак ловиньтан колн ща̄няныл-а̄щаныл ёт потрыт ловиньтаӈкве ёхталасыт.

Тамле касыл тот рӯпитан нэ̄, Алла ИШТИМИРОВА-ПОСОХОВА щё̄пита̄лыс ос таве̄н Сергей Ремизов, Надежда Постика нё̄тсы̄г. О̄выл потыр «Мои предки — Сатыгинские князья» Злата Фомина ловиньтас, тав оматэ рӯтанэ щирыл ма̄ньщи ка̄нащ рӯтныл о̄лнэ̄тэ. Ты тэ̄лат та̄рапаттуӈкве ане̄кватэ̄н нё̄твес, тав пе̄с нэ̄пакыт пуссын акван-атсанэ. 
Нёлолов та̄л яныт пыгрищ Александр Токарев Анатолий Иванович Глухих яныг о̄патэ, урыл «История ордена Красной звезды» потыр щё̄питас. Тав а̄тятэ̄н архив колн тотыглавес, тэ̄н тот пе̄с нэ̄пакыт китыгласы̄г. То̄ва хо̄нтлам ва̄рмалит хӯлтыглаӈкве ат та̄ртавет, тэ̄н тэ̄нки рӯтныл матыр-а̄ти та̄рапаттысы̄г ос хурит суссылтасы̄г. 
Екатерина ос Николай Панченко Николай Иванович Хозумов, ащо̄йкатэ̄н, урыл яныг потыр хасмы̄г. Кит ягпыгыг Владимир ос Михаил Хромовыг ос тот о̄лсы̄г, акватэ ханты ащо̄йкатэ урыл, мо̄танэ эвенк о̄патэ урыл потыртасы̄г. Тувыл ащо̄йкатэ̄н ос о̄патэ̄н ма̄ньлат пора хуриянэ̄н суссылтанэтэ̄н порат мӯй ма̄хум ла̄всыт, пыгыг такем тэ̄н нупылэ̄н хартаве̄г. 
Елизавета Посохова ос Вероника Обадэ Ялпус па̄вылт о̄лум рӯтанэ̄н о̄вылтыт потыртасы̄г.  
Та̄нки ане̄кваныл, щаще̄кваныл, ащо̄й-каныл ман о̄паныл урыл Жасмин Мерова, Мария Фоминых, Руслан Вьюткин, Мария Юмашева, Мария Головина, Роман Ведров, Сергей Заикин потрыт ловиньтасыт. Ня̄врамыт пуссын сертификат-нэ̄пакыл мӯйлуптаве̄сыт. Ты э̄лы-па̄лт ня̄врамыт китыглаве̄сыт, та̄н та̄нки рӯтаныл о̄вылтыт ня̄врамытын манрыг ва̄ӈкве э̄ри? Та̄н ла̄всыт: «Ма̄н та̄н о̄вылтыт ва̄нэ̄в ма̄гыс мощ та̄ксарыг э̄лаль о̄луӈкве патэ̄в, та̄наныл янытлаӈкве ос номуӈкве э̄ри». 
Тувыл Алла ИШТИМИРОВА-ПОСОХОВА та̄н ма̄гсыланыл «Маленький таёжник» нампа хурит суссылтан тэ̄ла урыл потыртас. Тот ханты, ма̄ньщи ос ё̄рн ня̄врамаквет ма̄нь порат по̄слым о̄лэ̄гыт. 
Акв тамле суссылтап та̄н ХАНТЫ-МАНСИЙСК ӯс мирколт ва̄рыгласыт. Тав «Миг и Вечность» намтым о̄лы. Тот сосса мирыт хумус пе̄с порат о̄лсыт, маныр ва̄рсыт, та о̄лупсав хурит щирыл суссылтаве. Пе̄с хурин по̄слым ма̄хмыт хоты па̄вылт, хоты ще̄мьят о̄лсыт, Аллан пуссын э̄лаль ханищтавет. Ос ма̄н мо̄т порат тах ты урыл на̄нан хансэ̄в. 

Рубрика: 

    Ня̄врамыт ма̄гсыл - Детская страничка 

Номер Луима сэрипос: 
№ 1 (1187)
Чт, 01/10/2019 - 14:30
<!-- -->
Печать ма̄т рӯпитан, ля̄ххал хаснэ ос нэ̄пак ва̄рнэ ма̄хумаквет!

    Мансийский
    Русский

Печать ма̄т рӯпитан, ля̄ххал хаснэ ос нэ̄пак ва̄рнэ ма̄хумаквет!

Округ Дума депутатыт ос ам на̄нан ты рӯпата ва̄рнэ̄н ма̄гсыл сымыӈыщ янытлыянӯв! 
На̄н сака э̄рнэ рӯпата ва̄регы̄н. Газетат, телевиденият, интернет-ло̄псыт ма̄к матыр пӯмыщ хо̄нтэгы̄н, ма̄хумн са̄всыр ля̄ххалыт потыртэгы̄н ос хансэ̄гын. 
На̄н ва̄рнэ рӯпатан хосыт Югра ма̄т о̄лнэ мир ка̄сыӈ хо̄тал ос ка̄сыӈ щё̄с ва̄ганыл, маныр тыт манос тот ва̄рапавес, хотьют маныр а̄лымас. Ты рӯпатал на̄н а̄ти туп нас ля̄ххалыт хансэгы̄н, на̄н хотты я̄рмилыт, та̄рвитыӈ тэ̄лат осн-паттыяны̄н, мирн нё̄туӈкве ве̄рмегы̄н. Ля̄ххалыт ловиньтым то̄ва кӯщаит номсахтуӈкве патэ̄гыт, та̄рвитыӈ ва̄рмалит моляхнув састумтыяныл. Хунь са̄в мир ты урыл ва̄ганыл, матыр лю̄ль ёлтӯйтуӈкве тах ат ве̄рмаве. 
Ты ялпыӈ хо̄талт полиграфият ос издательстват рӯпитан хо̄тпат сымыӈыщ янытлыянӯв. На̄н рӯпатан, на̄н профессиян мирн сака э̄ри, ань ма̄кыг ла̄вуӈкве ро̄ви, на̄н та̄лын, газетат та̄л ма̄н о̄луӈкве ат ве̄рме̄в. 
Тыныӈ юрттенув, руманув! Са̄в та̄л пуста̄гыл, со̄тыӈыщ о̄лэ̄н, акваг ёмас номтын вос ёхтаве̄н, на̄нти рӯпатан сымыӈыщ вос ва̄рилы̄н ос мо̄т са̄в ёмас тэ̄ла вос хо̄нтэгы̄н!

Округ Дума кӯщай хум Борис Хохряков янытлан потре
ма̄ньщи ла̄тӈыг Галина Кондинан толмащлавес.

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Ср, 01/23/2019 - 16:41
<!-- -->
Ю.Н. Шесталов намыл пиным касыл

    Мансийский
    Русский

Ю.Н. Шесталов намыл пиным касыл

Ща̄нь ла̄тыӈ, литература, пе̄с йис потрыт, мо̄йтыт ос культура э̄лаль тотнэ ма̄гсыл ка̄сыӈ та̄л премия-олн миве. Ты олныт Ю.Н. Шесталов намыл пиным о̄лэ̄гыт, та̄н касыл щирыл сосса ма̄хумн манос хотты организациян мивет. 
О̄влэ̄т э̄рнэ нэ̄пакыт щё̄питаӈкве ос акванатуӈкве э̄ре̄гыт. Ка̄сыӈ та̄л ма̄ньполь э̄тпос о̄выл хо̄талэ мус премия-олн ма̄гсыл каснэ ма̄хум нэ̄паканыл пирмайтавет. Та юи-па̄лт яныг кӯщаит акван-атхатыглэ̄гыт ос ма̄кыг ёмщакв рӯпитан акв ханты хо̄тпа ос акв ма̄ньщи хо̄тпа пе̄рияве̄г. Организацият халт о̄с аква туп пе̄рияве,  тувыл но̄х-патум ма̄хум Ю.Н. Шесталов намхо̄талэ кастыл лӯпта э̄тпост янытлавет. 
Общественный ос внешний связь департаментыт рӯпитан хо̄тпат ты нэ̄пакыт пирмайтыяныл, на̄н ищхӣпыӈ ут хосыт те̄туӈкве ве̄рмияны̄н: МАКАРОВААВ@АДМХМАО.РУ. Манос ты адрес хосыт те̄тэ̄н: 628011, ХМАО-ЮГРА, ХАНТЫ-МАНСИЙСК ӯс, Комсомольская ӯс-хулы, 31 кол, 212 колнак. Телефонаныл 8 (3467) 92-64-79, 8(3467)33-22-55.
Ты олныт урыл ля̄ххал на̄н ищхӣпыӈ ма̄т www.дэпос.адмхмао.ру  ловиньтэ̄н. 

Те̄тым ля̄ххал ма̄ньщи ла̄тӈыл Галина Кондина хансыстэ.

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Ср, 01/23/2019 - 16:45
<!-- -->
Газ о̄щнэ колыт уральтавет

    Мансийский
    Русский

Газ о̄щнэ колыт уральтавет

Югра ма̄т газыл ва̄рим колыт пуссын уральтаӈкве патве̄сыт, ты о̄вылтыт РИЦ «Югра» колн ёхталам мӯй хо̄тпаг ла̄всы̄г. Тыи Александр Некрасов, мир ӯргалан департаментыт кӯщай хум, ос «ХАНТЫ-МАНСИЙСКГАЗ» нампа колт кӯщаиг о̄лнэ хум Андрей Лоцманов. 

Та̄л оигпан э̄лы-па̄лт Магнитогорск ӯст лов накпа лю̄лит о̄лнэ колт газ ке̄ртур па̄лыгто̄лматме ма̄гыс акв подъезд янытэ̄т ёллоньхатас, ос то̄нт 39 э̄лумхо̄лас а̄тимыг е̄мтсыт. 
Ты накт акв тамле ва̄рмаль Ростовский область Шахты ӯст о̄лыс, то̄нт ат хо̄тпа порсысыт. Воссыг тамле пилыщмаӈ накыт ул вос е̄мталэ̄гыт, округ губернатор Наталья Комарова газ о̄щнэ колыт пуссын уральтаӈкве ла̄всанэ. 
Александр Некрасов ань потыртас: «Ма̄н ты э̄тпос китыт щисланыл та̄ра рӯпитаӈкве патсӯв. Тувыл ӯс ос район кӯщаитын уральтан урыл ла̄тыӈ ке̄тсӯв. 
Округ янытыл 60 со̄тыра о̄лнэ колыт уральтаве̄сыт. То̄ва колытыт юн нэ̄мхотьют а̄тим о̄лыс, ще̄мьят сысы минасыт, то̄ват а̄вияныл ат пӯнсыяныл. 
Пуссын уральтым колытыт 175 лю̄ль накыт хо̄нтве̄сыт, тувыл 160 ва̄рмалит та̄ра ёмщакв щё̄питаве̄сыт. Са̄выӈпа̄лэ ма̄хум ма̄н рӯпитан коланув ёт э̄рнэ  договор-нэ̄пак ат о̄щнэ̄ныл. 
Янгыщ Ха̄льӯс районт са̄в тамле ва̄рмалит хо̄нтве̄сыт. Газ ке̄ртурыт тахольт ас ат о̄щсыт. Тамле уральтан тэ̄лат иӈ ва̄равет. Мощ ётылнув пуссын акван-атхатэ̄в ос на̄нан ты урыл потыртэ̄в». 
Андрей Лоцманов ла̄внэ̄тэ щирыл, та̄н то̄ва колытн щалтуӈкве ат ве̄рмысыт. Та колт кӯщаяныл юн ат о̄лы, тот нас мо̄т хо̄тпат о̄лэ̄гыт, ань ты мо̄т хо̄тпат рӯпитан мāхум тув щалтуӈкве ос рӯпитаӈкве ат та̄ртыяныл. 
То̄ват та̄н рӯпитан коланыл ёт э̄рнэ нэ̄пак ат хасмыт, та̄н ётаныл о̄с нэ̄мхотмус рӯпитаӈкве. Кӯщай тāл матыр уральтаӈкве ат ве̄рме̄в. 
Таи ёмас, ань йильпи колытн газ та̄ратан порат тэ̄нут па̄йтнэ кӯрытын «газ-контроль» ищхӣпыӈ утыт тах ва̄равет. Тот на̄е илттыг лап ке харыглы, газ э̄лаль ат мины. 
Ань тамле ут туп духовка-кӯр кӣвырт о̄лы, тэ̄нут ва̄рнэ порат нāй ке харыглы, газ миннэ ке̄ртур лап-пантапахты. На̄й тармыл тэ̄нут па̄йтэ ут на̄е лапхарыглы ке, газ лап ат пантхаты, тох кональ та пащирлы.
Ань ла̄тыӈ ат хӯнтлын ма̄хум штрафыл пинуӈкве, улпыл, э̄ре̄гыт. Колыт, ва̄им, пуссын уральтаӈкве кос э̄ри, тот матыр лю̄ль ке о̄лы, та̄ра ёмщакв вос щё̄питавет.

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Ср, 01/23/2019 - 16:52
<!-- -->
Округ мирколт о̄лум сапра̄ни

    Мансийский
    Русский

Округ мирколт о̄лум сапра̄ни

Ань сосса ма̄хум ма̄гыс маныр рӯпата ва̄раве, ты урыл потыртан ма̄гыс округ мирколт акваг са̄всыр сапра̄нит ва̄рыглавет. Та̄л сыс матах щёс кӯщаит акван-атхатыглэ̄гыт.

Акв комиссияныл рущ ла̄тӈыл тох ла̄ваве — «межведомственная комиссия при правительстве ХМАО-ЮГРЫ по обеспечению развития коренных малочисленных народов Севера». Тув хансым хо̄тпат халт то̄ват округ Дума депутатыг о̄лэ̄гыт (Е.Д. Айпин, А.В. Новьюхов), мо̄т кӯщаит са̄всыр департаментыт рӯпитэ̄гыт. 
Ань акв тэ̄ла ма̄гыс акван-потыртахтуӈкв ат ве̄рме̄гыт, халанылт акваг та воритотэ̄гыт — хоты ма̄т ос хоты ма̄нь па̄влыт пе̄с йис ма̄г хансуӈкв э̄ри, рущ ла̄тӈыл та̄н тох ла̄вуӈкв тах патавет: ТТП — территория традиционного природопользования. 
Еремей Данилович Айпин та сапра̄нит тох ла̄выс: «Ма̄н округув янытэ̄т кос тох хансуӈкв ро̄ви. Ямал ма̄ хосат тох хасвес, таима̄гыс тот о̄лнэ ё̄рн ма̄хум акваг нё̄тавет. Ма̄н ма̄в о̄с вос тох хансаве». Тав ётэ то̄ва кӯщаит щар ат ка̄сащасыт. Ювле ла̄всыт, тох ва̄руӈкв щар ат ро̄ви, туп то̄ва па̄влыт ТТП ма̄г вос ла̄вавет. 
Ты рӯпата э̄рнэ щирыл те ва̄раве, то̄нт тот о̄лнэ сосса хо̄тпат ос та̄н ня̄враманыл ёмащакв нё̄туӈкв тах патавет. Та̄н са̄внув хӯл пувуӈкв ве̄рме̄гыт, ня̄враманыл э̄лаль олн ойтта̄л ханищтахтуӈкв тах вивет. 
Ос ань кӯщаит ты тэ̄ла урыл иӈ номсахтэ̄гыт. Маныр э̄лаль та̄н ва̄ре̄гыт, та̄нти ат ва̄ганыл. Хоты па̄влыт тув хансавет, ань  та̄ра аты патыс. Та̄н иӈ са̄в щёс акван-атхатыглахтуӈкв потыртахтасыт, э̄рыӈ ла̄тӈаныл хуньт тах акван-ёхтэ̄гыт. 
 

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Ср, 01/23/2019 - 16:56
<!-- -->
Ма̄ньщи ос ханты ма̄хум акван-атыглаве̄сыт

    Мансийский
    Русский

Ма̄ньщи ос ханты ма̄хум акван-атыглаве̄сыт

ХАНТЫ-МАНСИЙСК ӯст о̄лнэ сосса хо̄тпат сапра̄нин акван-атыглаве̄сыт. Та̄н ётаныл общественный связь департаментыт ва̄ӈын кӯщаиг о̄лнэ хум Константин Репин хо̄нтхатыглас. Ты та̄л сыс сосса мирыт пе̄с йис нак, о̄лупсаныл э̄лаль тотнэ ма̄гсыл маныр рӯпата тах ва̄раве, та урыл сапра̄нит та̄н потыртасыт. 

Кӯщай хум ла̄выс: «Ка̄сыӈ та̄л ма̄ньщи, ханты ос ё̄рн ма̄хум культураныл но̄хво̄рмалтан ма̄гсыл ма̄н о̄лнэ ма̄вт са̄в рӯпата ва̄раве. 2019 та̄л ма̄ янытыл о̄лнэ сосса мирыт ща̄нь ла̄тӈаныл янытлан та̄лыг намая-вес. Ма̄ньщи, ханты ла̄тӈыг хот ул вос со̄ймысы̄г, ня̄врамыт, ма̄ньлат хо̄тпат та̄нки ла̄тӈаныл вос ханищтасыт, тыт о̄с яныг рӯпата ва̄раве. Округувт ты та̄л сыс 50 арыгкем са̄всыр ялпыӈ хо̄талыт, фестивалит, суссылтапыт, ханищтапыт, касылыт тах щё̄питавет. Ты рӯпата «Устойчивое развитие КМНС» нампа программа-нэ̄пак щирыл ва̄руӈкве тах патаве».
Округ Дума ханты депутат Александр Новьюхов тот о̄с потыртас. Тав ла̄выс, тамле яныг сапра̄ни та̄л оигпан э̄лы-па̄лт манос йильпи та̄л о̄вылтахтын порат ва̄рыглаӈкве акваг э̄ри. Манхурип рӯпата та̄л сыс ва̄рвес ос маныр ва̄руӈкве иӈ э̄ри, ты урыл кӯщаит ос сосса ма̄хум аквъёт вос потыртэ̄гыт. 
Ты э̄лы-па̄лт ханты учёныит алфавитаныл урыл потыртаӈкве ва̄тихал  акван-атхатыгласыт, кӯщаит тув о̄с ёхталасыт. Та порат округ кӯщаит ла̄всыт, ханты ма̄хум ань са̄всыр ма̄т о̄лэ̄гыт, тыи ма̄гсыл алфавит-нэ̄пак Россия янытыл пирмайтаӈкве э̄ри.  Ювле хультум та̄л ма̄нь таквс э̄тпост Россия Президент Владимир Путин ХАНТЫ-МАНСИЙСК ӯсн ёхталас. То̄нт Наталья  Комарова ты я̄рмил урыл Президентын потыртас. Ань ханты мир алфавитаныл урыл йильпи хултнэ нэ̄пак тах пирмайтаве. 
Александр Новьюхов ос та урыл ла̄выс, 2019 та̄лт «Югра лылые̄п» нампа общественный организация ос «Лӯима̄ сэ̄рипос» ма̄ньщи газета 30 та̄лэ̄н то̄влэ̄г. Ты кастыл ялпыӈ хо̄талыт щё̄питаӈкве о̄с тах э̄ри. 
Та̄л сыс мирхал касылыт, фестивалит, суссылтапыт ма̄н округувт о̄с ва̄равет. Ма̄нь таквс э̄тпос о̄выл щислат ХАНТЫ-МАНСИЙСК ӯсн са̄лы ӯрнэ ма̄хум касуӈкве ёхтэ̄гыт. Касыл «Дух огня» нампа кина мирхал суссылтан фестиваль рӯпитан порат щё̄питаве. Туи порат Нефтеюганский район «Сказка» нампа ӯщлахтын ма̄т ма̄хум ма̄ньха̄пыл касуӈкве патэ̄гыт. Ва̄т са̄грапнал э̄тпост Россия янытыл о̄лнэ каснэ хо̄тпат ХАНТЫ-МАНСИЙСК ӯсн са̄-лыӈ сун ӯлтта поргуӈкве, тыньщаӈ ре̄пыгтаӈкве, са̄грап па̄хвтуӈкве, акв ма̄ныл э̄лаль поргуӈкве во̄выглавет. То̄нт та̄н «Ку-бок России» ма̄гсыл касуӈкве акван-атхатэ̄гыт.  Тамле ялпыӈ хо̄талыт о̄лыглан порат мо̄т хо̄н ма̄ныл са̄в мӯй ма̄хум ёхталэ̄гыт ос сосса мирыт пе̄с йис ва̄рмалитыл пӯмщалахтэ̄гыт. 
Сапра̄нин ёхталам ма̄хум «Эринтур» нампа йильпи нэ̄пакыл мӯйлуптаве̄сыт. Нэ̄пак «Союз писателей Югры» нампа организация ос «Дорога жизни» нампа фонд щё̄питасы̄г. Ловиньтан нэ̄пак та̄ратан ма̄гсыл округ мирколныл олн та̄стыглавес. 
 

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Ср, 01/23/2019 - 17:01
<!-- -->
Са̄лы щаквитыл вильт сартнэ тэ̄рпи ва̄раве

    Мансийский
    Русский

Са̄лы щаквитыл вильт сартнэ тэ̄рпи ва̄раве

Мо̄лты та̄л «Ха̄тлые» нампа округ фестиваль Мегион ӯст о̄лыс. Тот ханты, ма̄ньщи ос ё̄рн хо̄тпат мӯйлуӈкве акван-атхатыгласыт. Ты ялпыӈ хо̄талн Финляндия ма̄ныл Мария Лаунонен китыт та̄л ёхталы. Ам тав ётэ тот хо̄нтхатыгласум. Нэ̄ такви о̄лупсатэ ос рӯпататэ урыл мощ потыртас.

Тав Финляндия ма̄т Хельсинки ӯс университетыт ханищтахты. Оматэ наме Аграфена Семёновна Сопочина, ханты э̄ква, тав ань Сургутский район Лянтор ӯст о̄лы. Мария ма̄нь порат Русскинские па̄вылт яныгмас. Тувыл а̄тятэ̄н мо̄т хо̄н ма̄н тотвес. Са̄в та̄л тот о̄лыс. О̄выл щёс лов та̄л ювле хультум порат округувн ёхталас. Китынтыг ос кит та̄л юи-па̄лт «Ха̄тлые» фестивальн ёхтыгпа̄лыс. Хӯрмит щёс ос мо̄лты та̄л тот о̄лыс.
Ань рӯпататэ щирыл акваг тыг ёхталы. Тав са̄лы о̄щнэ ханты ма̄хум урыл научный потыр хансы, та̄н ва̄рмаляныл ханищты. Мегион ӯст сапра̄ни щё̄пита̄лвес. Тот Мария ма̄хум э̄лы-па̄лт ты рӯпататэ урыл потыртас. Тав ла̄выс: «Округувт ма̄хум са̄лы совныл са̄всыр пормасыт ва̄руӈкве ве̄рме̄гыт. Тыт са̄лы совыт сака нё̄тнэт, са̄всыр хорамыӈ пормасыт ю̄нтуӈкве ро̄ви. Са̄лы щаквитыл вильт са̄ртнэ тэ̄рпи ва̄руӈкве о̄с ро̄ви. Тамле тэ̄рпи Финляндият ос мо̄т хо̄н ма̄т, хо̄т ма̄хум са̄лы о̄ньще̄гыт, тот ань ва̄раве. Тэ̄рпи тыныӈыг о̄лы. Ос мо̄т са̄в ёмас тэ̄ла урыл номт кос о̄ньщēв». 
Мария са̄в потыр хансыс кос, ос ты урыл мощща кӯмыл майвес. Тыима̄гыс потре ва̄тииг ва̄рыстэ. Щар ма̄к э̄рнэ тэ̄-ла урыл потыртас. Тав ла̄выс, Норвегия ма̄т Свальбард тумпыт са̄лыт я̄нас о̄ньщавет, та̄н са̄лы тэ̄пыл ат тыттавет. Тыт о̄с акв тамле са̄лыт янмалтаӈкв а̄рталахтуӈкве ро̄ви. Тувыл ос са̄лы ӯрнэ хо̄тпат са̄лы-яныл та̄нки страховка-олныл вāруӈкве ве̄рмияныл. Са̄лы хот-тыпи манос  во̄руйн  алаве  ке,  ётыл страховой компанияныл тав ма̄гсылэ олныл ойтаве. Тыи ос мо̄т ва̄рмаль са̄лыӈ ма̄хум тыт щё̄питанувыт ке, сака ёмас о̄лнув. Тамле тэ̄ла Финляндия, Швеция ос Норвегия ма̄т хосат та̄гыл ва̄рвес. Мария Лаунонен тыи ос мо̄т э̄рнэ тэ̄лат урыл са̄в ёмас потыр о̄ньщи. 

Рубрика: 

    Ля̄ххалыт - Новости 

Номер Луима сэрипос: 
№ 2 (1188)
Чт, 01/24/2019 - 10:42
<!-- -->
Пыгыӈ колта̄гыл

    Мансийский
    Русский

Пыгыӈ колта̄гыл

Ма̄ньщи нэ̄г-хумыг Алексей Дмитриевич ос Людмила Васильевна Яптиныг 1991 та̄лт Ло̄пмус па̄вылт акван-хо̄нтхатсы̄г, та̄ра акван-минасы̄г. Колта̄глэ̄нтыл Саранпа̄вылт о̄лэ̄гыт, тэ̄н хӯрум пыг янмалтасы̄г.

Алексей Дмитриевич Сӯкыръят 1959 та̄лт самын патыс. Оматэ Марья Ивановна, такви о̄парищ наме Сайнахова, Я̄сунт па̄вылныл о̄лыс. А̄тятэ Дмитрий Илларионович Сӯкыръя хум. На̄н ань э̄лаль Алексей Дмитриевич потре ловиньтэлы̄н.
— А̄тям ат номилум, а̄тимыг е̄мтме порат ам акв та̄лум туп то̄влыс. Тав во̄раяс, ке̄рнялянэ ёт ё̄мим я̄т я̄ӈк ёлы-па̄лн ра̄гматас. Ма̄н нила ня̄врам омав ёт хультсув. Щар яныг Егор, таве о̄с ат номилум. Тувыл Дина увщим, Ягримт о̄лы. Тав ёлы-пал Илларион каӈкум о̄лыс, а̄тимыг е̄мтыс. Ам щар ма̄нь. 
Акв а̄квум туп хультыс, Евдокия Илларионовна, а̄тям увщитэ, Сӯкыръят о̄лы. Омам са̄в яга̄ги о̄ньщас, ань пуссын а̄тимыт.
Ам щаще̄квам ёт Сӯкыръят яныгмасум. Тав тамле карс нэ̄ о̄лыс, юн ма̄ньщи ла̄тӈыл потыртасӯв. Па̄влувт школа о̄лыс, о̄выл классытыт тот ханищтахтасум. Тувыл колта̄глув Саранпа̄вылн ва̄нтлыс, э̄лаль тыт ханищтахтасум. Ань ты о̄лнэ ма̄вт омагум-а̄тягум кол ӯнтталасыг, тамле яныг хоса кол о̄лыс. 
Хунь Людаме̄нтыл акван-минасаме̄н, та колув хот-ло̄сталаслум, йильпи кол ӯнттысаме̄н. Сӯкыръят колув о̄с яныг о̄лыс, са̄в ще̄мья тот о̄лсув. Пе̄с колув йильпииг ӯнтталаслув, ань Евдокия Илларионовна а̄квум тот ты о̄лы.                                                                                                                                                                                                                                                                                                        
Илларион каӈкум ка̄тыл хурит по̄слыс, сака нё̄тнэг по̄слуӈкве ха̄сыс, яныг хурит ва̄рыс. Пупа̄пщит ос мо̄т са̄всыр во̄руй по̄слыс. Акваг во̄рт рӯпитас,  пум ва̄рыс, хӯл алыщлас, во̄раяс. Туи Со̄пакло̄мт нупыл яласа̄лыс, хӯл алыщлас. Нэ̄ тотуӈкве ат та а̄лымас, а̄гмыл хартыс, хотталь щалтыс.
Ам школа а̄стламум юи-па̄лт 1976-1978 та̄лытт Тюмень ӯст трактористыг ханищтахтасум. Юв ёхтысум, плотникыг рӯпитасум, ётыл совхозн патхатасум, атхуйплов та̄л са̄лы ӯрим яласасум. Тот рӯпитамум порат э̄квам ёт ва̄йхатасум, тувыл о̄с э̄тпостем Нё̄рт яласасме̄н, та по̄йтсум.  
Э̄лаль Алексей Дмитриевич э̄кватэ Людмила Васильевна потыртас.
— Ам Ло̄пмус па̄вылт 1971 та̄лт самын патсум, тот яныгмасум, амти о̄парищ намум Таратова. О̄выл классытт па̄влумт ханищтахтасум. Тувыл 1981 та̄лт школав лаппантвес, Кульпасн тотвесув, тот интернатт о̄лсум. Омам Клавдия Ивановна, та̄н колта̄гланыл яныг о̄лыс, онтолов яга̄ги-ягпыг о̄ньщас.  Ань туп акв э̄ще хультыс, Евдокия Ивановна Хозумова, Кульпаст о̄лы. 
Ам хӯрум ягпыг о̄ньще̄гум. Яныг каӈкум Серёжам Ха̄льӯст о̄лы, Саша ос Алик а̄пщиягум Ло̄пмуст, пуссын ще̄мьяӈыг-ня̄врамыӈыг е̄мтсыт. Ме̄н о̄йкаме̄нтыл хӯрум пыг о̄ньщиме̄н 
— Дима, Илларион ос Иван. Ня̄враманме̄н яныгмасыт, ань нё̄тавеме̄н, мис о̄ньще̄в, туи пум ва̄ре̄в. 

Нэ̄г-хумыг ма̄нь пыге̄н, Ванятэн, йӣвныл ёргуӈкве ха̄сы — са̄всыр ӯйхулыт, колыт, ха̄пыт ос мо̄т пормасыт ма̄щтырлы. Люда ла̄ви, тав школат ханищтахтаме па̄сыл матыр ёргуӈкве патыс. Пыге̄н улпыл Илларион акитэ хольт щаквщуӈкве ха̄сы. 
Ваня 21 та̄лэ то̄влыс, тав ётэ мощ потрамасум, китыгласлум, маныр ёрги. Тав ла̄ви, ань пāрсыӈха̄п ва̄ри, матыр ма̄щтыр-лаӈкве, ёргащлаӈкве таве̄н сака пӯмыщ. Сыре-сыр хусапсовыт ва̄ри, ма̄нь сӯмъях ӯнттыс. 
Алексей Дмитриевич ос Людмила Васильевна хо̄тпа нупыл сымыӈ нэ̄хумыг, пыганэ̄н э̄руптаве̄г, нё̄тавег. Ты я̄тил ма̄ньщи колта̄гыл пус ка̄т, пус ла̄гыл вос о̄лы, НА̄Й-О̄ТЫРАНЫЛН вос ӯргалавет!

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 10:50
<!-- -->
Мӯтраӈ ма̄хум халт яныгмам нэ̄

    Мансийский
    Русский

Мӯтраӈ ма̄хум халт яныгмам нэ̄

Пе̄с та̄гыл Нижневартовский районт ханты ма̄хум халт мӯтраӈ, ма̄щтыр хо̄тпа са̄в о̄лы. Йӣвныл ёргуӈкве ха̄сэ̄гыт, сакныл хартуӈкве, са̄сныл са̄всыр пормасыт ва̄руӈкве, совныл маснут ю̄нтуӈкве, та маныр, пуссын ха̄сэ̄гыт. 

Марина Михайловна Айпина тамле ма̄хум халт яныгмас. Тав ётэ ам ХАНТЫ-МАНСИЙСК ӯст хо̄нтхатыгласум, потрамасум. На̄н ань э̄лаль ты нэ̄ потре ловиньтэлы̄н:
— Ам Аган па̄вылныл ёхтысум. Тот Центр ремёсел колт пуӈктотэ̄гум, культурат хус арыг та̄л рӯпитэ̄гум. Па̄влувт ма̄н, сосса ма̄хум, пе̄с йис ва̄рмалянув но̄х-во̄рмалтыянув — са̄сныл ос совныл матыр ва̄рнэ тэ̄ла, са̄ӈквылтап, ха̄п, сун щё̄питан тэ̄ла, ос мо̄т са̄всыр пе̄с ва̄рмалит ханищтыянув, а̄рталыянув. Семинарыт, мастер-классыт ва̄рыглэ̄в. Тынакт хӯл совныл пормас ю̄нтуӈкве атхатыгласув. 
Центр колувт музей о̄ньще̄в, тув са̄в пормас акван-атсӯв. Ты коны-пал ма̄н ань научно-исследовательский тэ̄ла ва̄ре̄в, ма̄щтыр ма̄хманув хо̄т-а̄ти яласэ̄гыт, ханищтахтэ̄гыт, э̄рнэ потрыт хансэ̄гыт, та̄нти ка̄тыл ва̄рнэ пормасаныл суссылтыяныл. Центр колувт ма̄н туп сосса ма̄хум рӯпитэ̄в. Татьяна Семёновна Уколова са̄сныл хусапыт ю̄нты, Лидия Ивановна Яцкевич ӯльпа та̄рныл хусапсовыт саги. Ка̄сыӈ хо̄тпа таве̄н э̄рнэ тэ̄ла ва̄ри. 
Э̄лнаӈ ка̄сыӈ сосса нэ̄ ма̄щтырлаӈкве ха̄сыс — маснут ю̄нтыс, со̄вт, па̄йп ва̄рыс, сов тынтлыс, щаквщис. Пе̄с порат ла̄пкат сака матыр хунь тыналавес, э̄рнэ пормасыт ка̄тыл ва̄руӈкве э̄рыс. Таима̄гыс нэ̄ ман хум хо̄тпа ха̄сыс ман а̄ти, такви матыр та ва̄рыс. 
Ам омам Галина Котевна Покачева 2008 та̄лт «Народный мастер России» намыл майвес. Тав щаще̄кватэ ёт яныгмас, иӈ ма̄ниг о̄лме порат оматэ а̄тимыг е̄мтыс. Ма̄нь та̄гыл щаще̄кватэ ёт акваг матыр ю̄нтыс, ла̄ви, щаквщуӈкве таве̄н сака пӯмыщ о̄лыс. Матаре ат те тэ̄лы, рӯпататэ ат по̄илттытэ, хоса ӯнлы ман ва̄ти ӯнлы, э̄лаль тоха та вораты. 
А̄тям Михаил Сидорович Тырлин — Ӯй йӣквнэ ва̄рмаль ва̄нэ, э̄рыг, мо̄йт ва̄нэ хо̄тпа о̄лыс. Аган я̄ ва̄тат щар юи-о̄выл щёс Ӯй йӣквнэ нак тав ты ва̄рыглас. А̄тям э̄ргыглам э̄рганэ ма̄н магнитофонын хансыгласанӯв, ань акван-атым о̄ньщиянӯв. То̄ва тӯлыглапыт видеокамеран о̄с хансыгласанув. А̄тям 1998 та̄лт а̄тимыг е̄мтыс.
Ам 1979 та̄лт Аган па̄вылт самын патсум. Юн ма̄н ма̄нти ла̄тӈувтыл потыртэ̄в. А̄тяв акваг во̄раяс, хӯл алыщлас. Ма̄н о̄лнэ ма̄вн ма̄-во̄й но̄х-винэ ма̄хум ёхтын мус са̄лыянув о̄щсанув. Тувыл хунь таит ма̄н палтув ёхтысыт, ма̄в хилуӈкве патсаныл, са̄лыянув та порсласанув, колта̄гланув пуссын па̄влын ва̄нтлысыт. Та порат са̄лыӈ ма̄хум пуссын о̄лнэ колыл майве̄сыт.
Ам мӯтраӈ, ма̄щтыр ма̄хум халт о̄лсум, яныгмасум. Та порам акваг номылмата̄лылум. Во̄ртур э̄тпост па̄кв паттэ̄в, а̄ращ ва̄тан тотыянув, а̄ращув мувлахи ӯнтэ̄в, па̄кванув тот та щаритыянӯв. А̄тям конква̄лы, ма̄н по̄хавн ӯнты,  ханты  мо̄йт  мо̄йты, э̄рыг э̄рги, тыхал ос йӣкви. Матъёмас та ма̄хманув ва̄санув, та̄н ётаныл о̄лсув. 
Ань яныгмасув, ва̄глув, са̄лыӈколт о̄лсув те, ты коныпал са̄в мо̄йт, пе̄с потыр хӯлыгланувув, са̄в мӯтра ва̄щинтанувув. Хоталь-а̄ти э̄рнэ тэ̄лат ва̄руӈкве ханищтахтынувӯв, ха̄снувув. Пе̄с порат сосса ма̄хманув акваг во̄р ма̄т о̄лсыт. Ам ань, улпыл, таима̄гыс пе̄с ма̄хманув о̄лманыл хольт, во̄рт о̄луӈкве та таӈхе̄гум, сымумн тувле та хартавем. 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 10:57
<!-- -->
Йис о̄лупса э̄лаль тотыяныл

    Мансийский
    Русский

Йис о̄лупса э̄лаль тотыяныл

Екатерина Сергеевна Жукова Нижневартовск ӯст о̄лы. Тав тот сосса мир «Югра лылые̄п» общественный организацият кӯщай ва̄ӈын нэ̄г рӯпиты.

Омаге-а̄тяге ЯМАЛО-НЕНЕЦКИЙ округ Шурышкарский районныл ёхтысы̄г. А̄тятэ Питляр па̄вылныл, оматэ ос Мужи па̄вылныл о̄лэ̄г. 
Тэ̄н Нижневартовск ӯсн ма̄ньлат порат комсомольский путёвка щирыл ёхтысы̄г, тув о̄лмыгтасы̄г. Нэ̄г-хумыг сас ханты хо̄тпаг, тэ̄н о̄лнэ-хӯлнэ нак э̄лаль тотнэ ма̄гыс 1991 та̄лт рӯт ма̄хманэ̄н ёт «Хунзи» нампа э̄ргын ос йӣквнэ ёнгын кол ва̄рсы̄г. Тот та̄н туп та̄нки колта̄глыл ёнге̄гыт.
Екатерина Сергеевна школа юи-па̄лт юрист хо̄тпаг э̄лаль ханищтахтас. Ётыл ос мирколт рӯпитан хо̄тпаг ханищтахтын университет а̄стлас. Ос ты ва̄рмаль щирыл нэ̄мхо̄т ат рӯпитас. Хум ва̄рыс, кит ня̄врам о̄ньщи. 
Тав а̄тятэ са̄ртын Нижневартовск ӯст «Югра лылые̄п» общественный организация кӯщаиг атахкем та̄л рӯпитас. 
Та ӯст о̄лнэ хантытын, ма̄ньщитын ос ё̄рнытын нё̄тмил ва̄рыс. Екатерина ос А̄с-угорский ма̄ньлат ма̄хум организацият кӯщаиг о̄лыс. Кит та̄л ювле хультум порат тувыл по̄хын минас. Ос та̄ра Нижневартовск ӯс «Югра лылые̄п» организациян кӯщаиг пе̄риявес. 
Ты коныпал йис ма̄т «Ханты Хунзи» рӯт ма̄хум ёт община ва̄рсыт. 

Ты хосыт мо̄лты та̄л ӯсанылт «Наследие Севера» проект щё̄пита̄лсыт. Округныл ос Ямал ма̄ныл сосса мир мӯйлуӈкве тув ёхталасыт. Тувыл ос са̄всыр ща̄нь ла̄тӈыл потыртан ма̄хум ё̄рнколт акван-атыглаве̄сыт. Тот та̄нанылн ханты мир о̄лупса суссылтавес. Ты ва̄рмаль ка̄сыӈ хо̄тпан мӯстыс. 
Екатерина Сергеевна ла̄выс, та̄н ялпыӈ хо̄талыт ва̄тихал щё̄пита̄лэ̄гыт. Ты мӯйлын ё̄рнкол э̄лаль ка̄сыӈ та̄л округ янытыл тотыглаӈкве патаве. Рущ щирыл ты ва̄рмаль «Гостевой чум» ла̄ваве. Ты коныпал «Югра лылые̄п» организация Нижневартовск ӯс отделениятэ па̄лыл 2016 та̄лныл сосса ня̄врамыт ма̄гыс нё̄тмил щё̄пита̄лэ̄гыт. 
Во̄рт о̄лнэ са̄лыӈ ще̄мьят ня̄враманыл ма̄гыс йильпи маснутыт атэ̄гыт. Ты маснутыт та̄нки рӯпата ва̄рнэ хо̄тпат та̄н мыгыт. 2017 та̄лт ты нё̄тмил район янытыл ва̄руӈкве патвес. Хоты ще̄мьян нё̄туӈкве э̄ри, па̄влыт манос ӯст олнэ ма̄хум хӯлтэ̄гыт. 

2018 та̄л па̄сныл ты тэ̄ла ос округ янытыл щё̄пита̄луӈкве патвес. То̄ва ма̄т та̄н ётаныл нё̄тмил ва̄рнэ хо̄тпат рӯпитэ̄гыт. Вера Кондратьева ос Клим Кантеров Лянтор ӯст школа-интернат ва̄рсы̄г.  Тэ̄н тот ка̄сыӈ йильпи та̄л кастыл ня̄врамыт канпе̄ткал ос ёнгынутыл мӯйлуптыянэ̄н. 
ХАНТЫ-МАНСИЙСКИЙ районт ты тэ̄ла щирыл ос Руслан Богордаев рӯпиты. Сургутский район Русскинские па̄выл школа-интернатыт ханищтахтын ня̄врамытн ос миркол па̄лыл мӯйлупса майлуӈкве патвес.
Са̄ртын ты ня̄врамыт маснутыл акваг майлуве̄сыт. Ань тамле нё̄тмил ат ва̄раве. Са̄лы ӯрнэ ма̄хум мо̄рсыӈ порат на̄лув ва̄гылсэ̄гыт, ла̄пкат ёвтхатнэ пора ат о̄ньще̄гыт. Матъёмас сосса ма̄ньлат хо̄тпанув та̄нки ты нё̄тмил ва̄руӈкве о̄вылтахтасыт.
Екатерина Сергеевна ла̄выс, мо̄лты та̄л са̄лыӈ ма̄хум о̄с акв ва̄рмаль щирыл нё̄тмил во̄всыт. Та̄н ма̄наныл ляпат ма̄-во̄й винэ хо̄тпат рӯпитэ̄гыт, порс мори па̄хвтэ̄гыт. Са̄лы ӯрнэ 
ма̄т сыстамыг вос о̄лсыт, та̄н палтаныл ёхталан хо̄тпат порс хотвиӈкве  вос  нё̄тсыт.

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 09:25
<!-- -->
55-та̄лэ̄тыл янытлылӯв

    Мансийский
    Русский

55-та̄лэ̄тыл янытлылӯв
А.Р. Станиславец	
А.Р. Станиславец

Ты э̄тпос аквхуйплов щислат Альбина Романовна Станиславец 55 та̄лэ то̄влыс. Ма̄н, газетат рӯпитан хо̄тпат, таве янытлылӯв ос сымн ро̄внэ ла̄тыӈ таве̄н ке̄тэ̄в. Тав о̄лупсатэ урыл ма̄н са̄в щёс хансыгласӯв, ань ос тамле потыр-охса таве̄н щё̄питасӯв.

Ма̄ньщи ма̄хум о̄лнэ Сӯкыръя                                                  
                                     па̄вылквет 
Аля а̄гирищкве самын патыс. 
Та пе̄с ма̄нь па̄вылквет 
А̄ги яныг ще̄мьят яныгмас.
Ма̄ньта̄гыл ща̄нь ла̄тӈе 
                                  э̄руптаӈкве, 
Ма̄-витэ ӯргалаӈкве рӯтанэ̄н 
                                  ханищтавес.
Саранпа̄выл школа, 
Ленинград ӯст о̄лнэ институт
Тав сака ёмщакв а̄стлысаге.
Ос ма̄ньщи ла̄тыӈке̄те 
                      э̄лаль тотнэ ма̄гыс 
ХАНТЫ-МАНСИЙСК ӯст 
                               педучилищат
Ва̄т арыгкем та̄л са̄в ня̄врамыт 
                                       ханищты.
«Лӯима сэ̄рипос» ма̄ньщи 
                                           газетан 
 Сосса ма̄хум ӯргалан 
                             са̄кконыт урыл,
 Ма̄к ля̄ххалыт ос потрыт 
                             ёмщакв хансы. 
Альбина Романовна, Оксана 
              а̄гин ос Паша апыгкен
 Наӈ хольтын ка̄ркамыг ос 
                                 хо̄тпа нупыл 
Сымыӈ э̄лумхо̄ласыг вос о̄лэ̄г. 
Тыныӈ я̄тилув, са̄в со̄т, са̄в щунь наӈын. 
Пус ка̄т, пус ла̄гыл, 
НА̄Й-О̄ТЫРАНЫН вос ӯргалавен!

Ма̄ньщи газетат 
рӯпитан мāхум

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 09:48
<!-- -->
Сосса мир о̄лупсав сунсыглэлы̄н

    Мансийский
    Русский

Сосса мир о̄лупсав сунсыглэлы̄н

Ты хурит Илья Абрамов, рущ хумн, по̄слуве̄сыт. Ты э̄лы-па̄лт та̄ратым газетат ам тав уре̄тыл на̄нан потырта̄лсум. Ань то̄ва по̄слум хуриянэ на̄н тыт сунсыглэ̄н, во̄рт ман ма̄нь па̄влытыт о̄лнэ э̄лумхо̄лас таквина̄тэ о̄с вос ка̄салытэ.

Илья а̄нумн тох потыртас: «Ам ка̄сыӈ э̄лумхо̄лас такви рӯпататэ ва̄рнэ̄тэ порат по̄слыслум, хотьют хӯл алыщлы, ха̄п ва̄ри, во̄раян ма̄ныл юв ёхтыс манос колэ по̄хат матыр ва̄ри. Та̄наныл илттыг по̄слынэм порат а̄нумн сака мӯстэ̄гыт, то̄нт э̄лумхо̄лас такви щире̄тыл о̄лы, тав ат э̄ссамты, ат хурахлы. Ма̄ньщит ос сараныт пуссын рущ ла̄тыӈ ва̄гыт. Ща̄нь ла̄тӈе ва̄нэ хо̄тпа ань щар мощща хультыс. Ам лӯсум ма̄ньщит ос Тӯрва̄т па̄вылт о̄лнэ Самбиндалов ще̄мья палт ялсум, то̄нт ты ма̄ньщи ла̄тыӈ хӯнтамласум.  Нё̄рт са̄лыяныл ёт яласан сараныт та̄н акваг та̄нки ла̄тӈыл потыртэ̄гыт. Па̄вылт о̄лнэ сосса ма̄хум ла̄тӈаныл тай ёрувлаӈкве ты патсаныл. 

 

Юи-о̄выл та̄лытыт пе̄с щирыл о̄лнэ хо̄тпа ма̄н сака ат хо̄нтэ̄в, ва̄им, ань сыресыр ищхӣпыӈ утыт ква̄лтапаптуве̄сыт, янге-ма̄не пуссын тувле нупыл сунсым о̄лэ̄гыт. Ма̄н ос ма̄нки этнография рӯпатав ва̄рнэ̄в порат, пе̄с щирыл о̄лнэ хо̄тпа хо̄т ка̄салэ̄в, сака ща̄гтэ̄в ос та̄ра хурин по̄слылӯв. Во̄рт о̄лнэ Самбиндалов ще̄мья маснут поснэ ос а̄ныт ловтнэ ищхӣпыӈ ма̄шина иӈ ат о̄ньще̄гыт, ос та̄н спутник хосыт сотовый связь пувнэ утыл ва̄рве̄сыт. Сава о̄йка ань нила пыганэ пуссын ще̄пт о̄щнэ телефон о̄ньще̄гыт. Та̄н ма̄-витаныл хурин по̄слэ̄гыт ос ищхӣпыӈ утн ва̄рияныл, ма̄н тот сунсыянӯв ос э̄лаль руманувн сунсуӈкве ке̄тыянӯв. Ань сака ёмас о̄лнув, пыгыт та̄нки пе̄с о̄лнэ наканыл са̄внув ке по̄слынувыт, во̄рколыт ӯнттын порат, алыщланэ̄ныл ос во̄раянэ̄ныл порат. Ма̄навн тамле хурит ты сака э̄ре̄гыт».

По̄слум хуриянэ суссылтаманэ юи-палт Илья Абрамов сосса ма̄хум о̄лупсаныл урыл кит потраге ловиньтасаге, учёный хо̄тпат сака пӯмщалахтым хӯнтлысыт ос таве э̄лаль хоса 
китыгласаныл. 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 09:53
<!-- -->
Э̄кваг-о̄йкаг 50 арыгкем та̄л аквъёт о̄лэ̄г

    Мансийский
    Русский

Э̄кваг-о̄йкаг 50 арыгкем та̄л аквъёт о̄лэ̄г

Ма̄н округувт 2019 та̄л ще̄мья янытлан та̄лыг намаявес. Ты кастыл ам Ха̄льӯс район А̄нъя па̄вылт  о̄лнэ э̄кваг-о̄йкаг Зинаида Павловна ос Виктор Сергеевич Ефимовыг урыл потыртэ̄гум.

Тэ̄н 50 арыгкем та̄л аквъёт о̄лэ̄г, а̄гииг-пыгыг янмалтасы̄г. Виктория а̄гитэ̄н колта̄глэ ёт Кульпаст о̄лы. Сергей пыге̄н ще̄мьятэ ёт Ягримн вāнтлас. Ань ат апыгрищ о̄ньще̄г. Э̄кваг-о̄йкаг ёт ам А̄нъя па̄вылн ялмум порат хо̄нтхатыгласум ос о̄лупсатэ̄н урыл китыг-ласагум. 
О̄влэ̄т Зинаида Павловна такви уре̄тыл мощ потыртас. 
— Ам О̄лттумп па̄вылт самын патсум. Амки о̄парищ намум Сянклина. Па̄влувт хосат та̄гыл нэ̄мхотьют ат о̄лы. Ще̄мьят ма̄н хӯрум ня̄врам яныгмасӯв, ам щар яныг а̄ги. Ма̄н иӈ ма̄ниг о̄лсӯв, а̄тяв а̄тимыг е̄мтыс. Ос та порат колхозыт акван-тулве̄сыт, ма̄н колта̄глыл А̄нъя па̄вылн ва̄нтлуптавесӯв. То̄нт па̄влувт са̄т класс школа рӯпитас, нёлолов класс Ха̄льӯст а̄стласум. Ле̄ккарыг ХАНТЫ-МАНСИЙСК ӯст ханищтахтасум. 
Рӯпитаӈкве юв воратасум, омам такке̄т о̄лыс. О̄влэ̄т Хулюмсӯнтын ке̄туӈкве е̄мталаве̄сум, тувыл тыт ясли-кол ва̄рвес, тув ле̄ккарыг рӯпитаӈкве во̄вхатасум. То̄нт Лидия Николаевна Сайнахова А̄нъят ле̄ккарыг о̄лыс. 
Тувыл нэ̄ Полноват па̄вылн о̄луӈкве ва̄нтлыс, ам тав пе̄нтсылэ рӯпитаӈкве патсум. 13 та̄л ня̄врам ӯргалан колт ле̄ккарыг о̄лсум, ос аквты са̄вит та̄л па̄выл ле̄ккарыг рӯпитасум. О̄йкаме̄нтыл ань пенсият о̄лыме̄н. Ты порат ка̄тагум, ла̄глагум сака а̄гмыӈыг, тэ̄лы ня̄враманум палт Ягрим па̄вылт о̄лэ̄гум. 
Ӯщлахтын хо̄талт Серёжа пыгумн тыг А̄нъян тотыглавем. Тав ань тыт рӯпиты. Рӯпатаныл а̄сты, Ягримн мины, ам тав ётэ минэ̄гум. Ювле минуӈкве паты, ос ёт та̄лэ̄гум. О̄йкам тув о̄луӈкве во̄вилум, щар ат ка̄сащи, ам тыгле-тувле та яласэ̄гум. 
Виктор Сергеевич ты урыл ла̄выс: «Маныр та па̄вылт ва̄руӈкве? Тыт тай акваг са̄в рӯпата о̄лы, тӯйт хилуӈкве, ӯльюв сартуӈкве, кӯр пāлтыглаӈкве, вит тотуӈкве э̄ри. Нас тох ӯнлахо̄луӈкве ам щар ат ханьщувласум. 
Ам тыт А̄нъя па̄вылт самын патсум, тыт яныгмасум. Школа а̄стласум, Тобольск ӯст на̄иӈ-ха̄пыл яласан хо̄тпаг ханищтахтасум. Хӯрум та̄л на̄иӈха̄пыл яласасум. То̄нт округувныл Омск ӯсн нупыл ма̄-во̄й хартсӯв. 
Та̄ланум ёхтысыт, армиян вуйве̄сум, Германия мо̄т хо̄н ма̄н тотве̄сум. Ос ты юи-па̄лт ювле ёхтысум. Зинам о̄с ханищтахтын ма̄ныл а̄стыс, юв оматэ палт ёхтыс. Таве ка̄саласлум, сымумн такем ёмасыг е̄мтыс. 
Акван та минасаме̄н, аквъёт 50 та̄л ты о̄лыме̄н. 
1986 та̄л мус «Газпром» нампа ма̄т монтёрыг рӯпитасум. Ты юи-па̄лт совхоз бригадирыг патхатасум. То̄нт совхоз ос «Газпром» па̄лыл рӯпитас. 1992 та̄лт совхоз лаппантвес, рӯпитам ма̄хум по̄хын ке̄тве̄сыт. Таса̄вит мисыт, лувыт нас витыг та тотве̄сыт. 
Ам та порат пенсиян минасум. Ань кит  пенсия-олн выгум. Зинам 26 та̄л ле̄ккарыг рӯпитас, тувыл мощща олн выг. Ам са̄внув ойтавем, «Газпромт» ат ке рӯпитасум, пенсиям о̄с мощща о̄лнув. 
Во̄раим, хӯл алыщлым яласэ̄гум. Ос ань таи лю̄ль, ка̄сыӈ та̄лныл са̄в по̄х хо̄тпат во̄раяӈкве, хӯл алыщлаӈкве тыг ёхталэ̄гыт. Та̄н па̄влув ляпат няслэ̄гыт, порсаныл, па̄нканыл, сульяныл на̄лми ва̄тат хультуптыяныл, тыщирыл мори та капыртэ̄гыт. 
Ам ты ма̄хум хунь ка̄салыянум, та̄ра па̄гпӯхтэ̄гум, ла̄виянум, та̄нки порсаныл ёт вос выганыл, ма̄н о̄лнэ ма̄в ул вос па̄ӈктэ̄гыт. То̄ват тай нэ̄матыр ат ла̄ве̄гыт, то̄ват ювле ля̄втуӈкве тӯлтхатэ̄гыт. Мо̄таныт ос во̄ртур э̄тпост во̄раяӈкве ёхтэ̄гыт, ма̄нь таквс э̄тпос мус тыт та ха̄йтыгтэ̄гыт, во̄руянув пуссын та па̄тлуптыяныл. 
Тувыл а̄ти тэ̄нэ ма̄гсыл па̄тлуптэ̄гыт, нас пӯмыщ ма̄гсыл. Со̄руп ка̄тын-паттэ̄гыт, пе̄ще хот-яктыяныл, мо̄т ло̄мтанэ во̄рт та хуль-туптыяныл. Манхурип номт ты ма̄хум о̄ньще̄гыт, щар ат ва̄глум. Ты ва̄рмалит кӯщаитн такос потыртэ̄в, тувыл нэ̄матыр аты ва̄раве.

Виктор Сергеевич ма̄ньщи хо̄тпа хольт ма̄-витув сака яныт-лытэ, такви о̄лнэ ма̄тэ ма̄гсыл сыме сака ща̄рги. О̄йка ма̄ньщит халт са̄в та̄л о̄лы, ла̄тӈув ёмащакв торгамты, потыртаӈкве туп ат ха̄сы.
Ам Ефимовыг Ще̄мья та̄л кастыл янытлыягум ос сымыӈ ла̄тӈыл ке̄тыягум. Пус ка̄т, пус ла̄гыл вос о̄лэ̄г. 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 10:14
<!-- -->
А̄с мир о̄выл учёный хум

    Мансийский
    Русский

А̄с мир о̄выл учёный хум

ХАНТЫ-МАНСИЙСКИЙ технолого-педагогический колледжит библиотекат та̄л оигпан ляпат хо̄нтхатыглап о̄лыс. Тув ханищтахтын а̄гит-пыгыт, ханищтан хо̄тпат атхатыгласыт, тит мӯйнэ̄г Евдокия Андреевна Немысова, Дина Васильевна Герасимова о̄с ёхталасы̄г.

Ты хо̄нтхатыглап Николай Иванович Терёшкин, А̄с мир о̄выл учёный хо̄тпаныл, ка̄стын ма̄гыс ва̄рыглавес. Ма̄ньлат а̄ги ос  пыг Н.И. Терёшкин о̄лупсатэ урыл атхатам мирн потыртасы̄г, библиотека кӯщай нэ̄ Надежда Владимиров-на Боголюбова ос хурит суссылтас.
Ва̄т сāграпнал э̄тпос 25 хо̄талэ̄т Николай Иванович Терёшкин (1913-1986) 105 та̄лэ то̄влыс. Николай Иванович о̄лупсатэ пӯмыщ ос та̄рвитыӈ о̄лыс. Тав ма̄нь та̄ланэ урыл а̄кве Ольга Алексеевна Рогина потырта̄лыс. Николай Иванович ма̄нь та̄гыл савалапыг хультыс.

Терёшкин колта̄гыл хоса та̄рвит лё̄хныл ва̄гта̄л патым, тэ̄нут кинсым, Согом я̄ во̄рыӈ ва̄та хосыт ё̄мим, акв ма̄нь кол ка̄саласыт, тот э̄т хӯлсыт.  Тувыл тэ̄лы сыс тув о̄лмыгтаӈкве ла̄вхатсыт. Тот ты ма̄нь пыганыл самын патыс, Микул (Николай) намыл пинсаныл. Акв хо̄талт а̄ще во̄раяӈкве минас,  юв ат ёхтыс.  Иӈ ва̄гта̄л ща̄не камка вис, ӯнттыстэ. Тох тэ̄лы сыс хотмус та о̄лсы̄г. 
Кит та̄л минам юи-па̄лт Назым  я̄ ватан ва̄нтлысы̄г. Ща̄не о̄с во̄раяӈкве минас, юв аты ёхтыс. Ма̄нь пыгрищ такке̄т во̄р ма̄т хультыс. Со̄т о̄ньщис, моще̄ртын рӯтэ — Ольга Алексеевна а̄кве ня̄враманэ̄тыл тув ёхтыс. Пыгрищакве а̄кве̄н янмалтаӈкве вуйвес, Согом па̄вылт о̄лсыт, тувыл Белогорье па̄вылн ва̄нтлысыт. 
1928 та̄лт па̄вылт йильпи искола ӯнттувес, 15 та̄луп пыгрищ ханищтахтуӈкве патыс. Та̄л сыс тав исколат нила класс а̄стлас. Туи Тобольский педтехникумн под-готовительный отделениян вуйвес, тох студентыг е̄мтыс. ОСТЯКО-ВОГУЛЬСК ӯст педучилище пӯнсым юи-па̄лт тот ханищтахтуӈкве патыс. 1935 та̄лт тав педучилище а̄стлас, Полноват па̄вылт рӯпитаӈкве патыс. Та̄л сыс исколат рӯпитас, тувыл Ленинград ӯсн Лӯима̄ мир институтн э̄лаль ханищтахтуӈкве ке̄твес. 
Ленинград ӯст тав Вольфганг Штейниц, А̄с ма̄хум ла̄тыӈ ханищтан учёный немец хум, ёт ва̄йхатас. Николай Иванович пыге Сер-гей Николаевич а̄ще номылматым тох хансыс: «Ам а̄тям потре нэ̄мхуньт ат ёрувлылум,  Вольфганг Штейниц палт  ща̄нь ла̄тыӈ о̄выл уроке урыл. 


Николай такви ща̄нь ла̄тӈе ёмщакв ва̄стэ ос ня̄врамыт ханищтас. Тав номсы, манарн тав А̄с ла̄тӈе̄т немец профессорн ханищтаӈкве ве̄рмаве. Тувыл хунь профессор о̄йка хаснэ рāктло̄мт вис, хансуӈкве патыс ос грамматика торгамтаптуӈкве, то̄нт ущ та торгамтас, маныр са̄в тав ат ва̄г ос маныр са̄в ханищтаӈкве э̄ри. 
Ётыл, хунь Николай Иванович мирн ва̄нэ учёныиг е̄мтыс, ла̄выглас: «Ам — А̄с хум. Ам ща̄нь ла̄тӈум – А̄с мир ла̄тыӈ. А̄с ла̄тыӈ ам Вольфганг Штейниц, немец учёный, палт ханищтаслум». Николай Иванович А.С. Пушкин  хансум «Станционный смот-ритель» нэ̄паке А̄с ла̄т-ӈыг толмащластэ. 
1940 та̄лт институт а̄стламе юи-па̄лт аспирантуран экзаменыт кос мис, ос армиян вуйвес. Яныг Хо̄нт о̄вылтахтам порат Ленинград ӯс ляпат хо̄нтлыс, раз-ведчикыг о̄лыс.1944 та̄лт сакватавес ос пусмалтахтаме юи-па̄лт юв-та̄ртвес. Институт та порат Омск ӯсн тотыглавес, тот А̄с ла̄тыӈ ма̄ньлат ма̄хумн ханищтас. 
Хо̄нт оигпам юи-па̄лт институт ювле Ленинградн ва̄нтлуптавес, Николай Иванович э̄лаль аспирантурат ханищтахтас. Аспиратура а̄стламе юи-па̄лт АН СССР языкознание институтн рӯпитаӈкве вуйвес ос 34 та̄л пенсиян ква̄лнэ мус тот рӯпитас. 


Институтт рӯпитаме сыс тав округувн са̄в щёс ёхталас, такви мире потрыт, мо̄йтыт атсанэ. Тав ваховский ос сургутский диалект щирыл о̄выл букварь-нэ̄пакыг хансыс:
— 1961 та̄лт «Очерки диалектов хантыйского языка» (ваховский ди-алект) яныг нэ̄паке та̄ратавес. 
— 1968 та̄лт Н.И. Терёшкин «А̄с мир ваховский диалект» диссертациятэ вуян-тастэ. 
— 1983 та̄лт яныг нэ̄паке «Словарь восточно-хантыйских диалектов» хансыстэ. 
Та коныпал тав А.И.ГЕРЦЕН нампа институтт рӯпитас, А̄с ла̄тыӈ мирн ханищтас. Таима̄гыс са̄в ма̄хум ла̄вуӈкве ве̄рме̄гыт: «А̄нум Н.И. Терёшкин ханищтастэ».
Ня̄врамыт потыртаманыл юи-па̄лт Евдокия Андреевна Нёмысова, А̄с учёный нэ̄, ла̄тыӈ ла̄выс. Тав Полноват па̄вылт 1936 та̄лт самын патыс, то̄нт ханты хум тот рӯпитас. Евдокия Андреевна Ленинградт Николай Ивановичн ханищтавес. Тав ты учёный хо̄тпа 100 та̄лэ то̄влын кастыл 2013 та̄лт та̄ратым нэ̄пак суссылтастэ ос ма̄навн мӯйлуптастэ. 
Дина Васильевна Герасимова Николай Иванович о̄с ка̄стыстэ, тувыл Сергей Николаевич пыге урыл потыртас. Сергей Николаевич А.И. Герцен институтт ханищтахтас, тувыл аспирантура а̄стлас, ань тот рӯпиты. 
Дина Васильевна Антал Регули, венгр учёный, о̄вылтыт ла̄тыӈ ла̄выс. Ва̄т сāграпнал э̄тпос 15 хо̄талт 175 та̄л то̄влыс, хунь учёный Антал Регули лӯсум ма̄ньщи мирув палт щар о̄выл щёс ялыс. Ты та̄лт ты учёный хум яныт-лаӈкве тах патылӯв.  Библиотекат атхатыглам мирн ты хо̄нтхатыглап сака мӯстыс.

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 2 (1188)
Чт, 01/24/2019 - 10:38
<!-- -->
Са̄в ёмас нэ̄пак вос ловиньтэ̄в

    Мансийский
    Русский

Са̄в ёмас нэ̄пак вос ловиньтэ̄в

Ка̄сыӈ та̄л стихыт ос потрыт хаснэ хо̄тпат та̄нки халанылт «Литературная премия» мирхал касылт касэ̄гыт. Округувт но̄х-патум хо̄тпат янытлавет ос олн-мӯйлупсал мивет. 2018 та̄л сыс тамле касылт нила хо̄тпат но̄х-патсыт.

Мегион ӯст о̄лнэ нэ̄ Елена Храпова «Художественная проза» нампа ва̄рмальт но̄х-патыс, «Детская лите-ратура» номинацият — Нижневартовск ӯст о̄лнэ хум Валерий Михайловский. Тувыл ХАНТЫ-МАНСИЙСКАТ о̄лнэ хо̄тпаг, тыи Яков Яковлев, тав «Литературат» но̄х-патыс ос «Поэзия» номинацият — Светлана Динисламова. Тав «Я̄тил войкан» — «Милое пресветлое» намаям нэ̄паке ма̄гыс мӯйлуптавес. 
Ты хансум потранэ ёт Светлана Силивёрстовна Уральский Федеральный округт мо̄т хо̄тпат халт о̄с касыс. Тав тот ва̄т нупыл кит каснэ хо̄тпат халт но̄х-патыс, ты нэ̄паке 2018 та̄лт щар ёмасыг ла̄ввес. Ты тэ̄латэ ма̄гыс ётылнув Екатеринбург ӯсн во̄виньта̄лаве ос олн-мӯйлупсал тах миве. Ма̄н ма̄ньщи нэ̄в номтыӈ рӯпататэ ма̄гыс хотща̄гтым о̄лэ̄в ос сымын ро̄внэ ёмас ла̄тыӈ ке̄тэ̄в. 
Светлана стихыт ос потрыт акваг хансы, хо̄т матыр ла̄тыӈ номтын ёхты ке, та̄ра ёл-хансумтыянэ. То̄ванакт нас акв-кит ла̄тыӈ хо̄нты ос ётыл та̄наныл э̄лаль номсахтым стихыг хансыянэ. Ань ты о̄вылтыт нэ̄ «Рождественский книговорот» нампа хо̄талт ма̄хум э̄лы-па̄лт потыртас. 


Тамле тэ̄ла китхуйплов щислат ХАНТЫ-МАНСИЙСК ӯст ва̄рыглавес. Тув ӯст о̄лнэ ма̄хум во̄виньта̄лве̄сыт, тот хо̄тал палыт та̄н ма̄гсыланыл са̄всыр ка̄с о̄лыс. Йильпи та̄ратым нэ̄пакыт суссылтаве̄сыт, школат ханищтахтын ня̄врамыт та̄нки халанылт «Что? Где? Когда?» нампа касылт кассыт, гитарал ёнгим о̄влэ̄т акв хум, ётыл мо̄тан э̄ргыт э̄ргысы̄г.
Светлана Динис-ламова ёт мӯй ма̄хумн акван-хо̄нт-хатыглаӈкве сака пӯмыщ о̄лыс. Тот  Светлана Силивёртовна щар о̄выл хансум стиханэ ловиньтасанэ. Ты урыл тав ла̄выс: «О̄выл стиханум 1990-ит та̄лытыт хассанум. То̄ват мощ ка̄смоста̄л хансым о̄лэ̄гыт, то̄нт ма̄хум акваг кӯпнит о̄лупса киссыт. 
Матыр лю̄ль ке е̄мталас, ма̄хум кӯщай хо̄тпа туп лю̄камтасыт ос та̄нки нэ̄матыр нё̄тмил ва̄руӈкве ат тахсыт. Ам та порат Хулюмсӯнт па̄выл кӯщаиг о̄лсум, та рӯпатам ос о̄лупсам о̄вылтыт стихыт о̄ньще̄гум. Ань ты пора хансум стиханум мо̄таныт, тот са̄в ка̄с ос щунь ла̄тыӈ о̄лы. 
Ма̄ньщи ла̄тӈыл стихыт хансуӈкве тыг ХАНТЫ-МАНСИЙСК ӯсн о̄лмыгтамумт патсум. Аквматнакт Юван Шесталов кантыӈыщ ам нупылум ла̄выс: «Ща̄нь ла̄тыӈ ва̄гын ке, манрыг акваг рущ ла̄тӈыл хансэ̄гын?». Тувыл номсахтуӈкве патсум, со̄ль, ма̄ньщи стихыт та тэ̄лапасыт. 
Ань таи пӯмыщ, рущ ла̄тӈыл хансум стиханум ма̄ньщи ла̄тӈыг молях толмащлыянум, ос ма̄ньщи ла̄тӈыл хансум стиханум рущ ла̄тӈыг э̄рнэ щирыл толмащлаӈкве ат ве̄рмиянум».
Светлана Юрис о̄йкатэ о̄с китыглавес, та̄рвит ман а̄ти поэт нэ̄ ёт акв ляпат о̄луӈкве. Хум потыртас, та̄н ще̄мьянылт ща̄гтым о̄лэ̄гыт, пуссын акван-нё̄тхатэ̄гыт. Тав хатань о̄йка, ма̄н ётув акваг ма̄ньщи ла̄тӈыл пащалахты ос матыр пе̄с накытыл пӯмщалахты. Нэ̄г-хумыг апганэ̄н ща̄нь ла̄тӈыл потыртаӈкве ханищтыянэ̄н.
«Рождественский книговорот» хо̄талт творчество колт рӯпитан хо̄тпат мӯй хо̄тпат ма̄гыс ханищтапыт щё̄пита̄лсыт. Ма̄хум тот нэ̄пак ло̄псыт халн пиннэ утыт ва̄руӈкве ханищтаве̄сыт, ня̄врамыт ёт нэ̄пакыт ловиньтасыт, мультфильмыт суссыт. 
Ань тамле пӯмыщ тэ̄лат ва̄тихал ва̄рыглаӈкве патавет, ма̄хум са̄в нэ̄пак вос ловиньтэ̄гыт, номтыӈ хо̄тпаг вос о̄лэ̄гыт.

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 2 (1188)
Чт, 01/24/2019 - 09:37
<!-- -->
А̄с ва̄тат ӯнлын па̄вылкве

    Мансийский
    Русский

А̄с ва̄тат ӯнлын па̄вылкве

Шурышкарский районт А̄с ва̄тат ХАНТЫ-МУЖИ нампа па̄выл о̄лы, тот са̄выӈпал колыт музей нупыл хансым о̄лэ̄гыт. Рущ ла̄тӈыл ла̄ваве – парк-музей «Живун». Пе̄с порат ос ань тот о̄лнэ то̄ва ма̄хум хӯл алыщлым яласэ̄гыт, туи А̄ст хӯл пуве̄гыт, тэ̄лы тӯр хурип во̄ӈхатын атхатнэ хӯл а̄мартэ̄гыт. Та ляпат са̄в хӯл атхаты, таима̄гыс пе̄с порат та ма̄ па̄влыг о̄лмыгтавес.

Па̄вылкве щар ма̄н ма̄ньщи па̄вланув хурипа, а̄врах ва̄тат колыт ӯнлэ̄гыт, коланыл, на̄йив-аняныл, ма̄ньха̄паныл ма̄н хольтув ва̄рим о̄лэ̄гыт. На̄йив-анят о̄с сома тӯщтым йӣвытныл ва̄рим о̄лэ̄гыт. Ма̄н пе̄с ма̄хманув о̄с тох ка̄сыӈ кол ляпанылт на̄йив-аняныл лю̄льсыт. На̄йив-аня тӣврыт, щар ё̄рнкол хольт, матыр э̄рнэ пормас о̄ньщуӈкве манос пинумтаӈкве ро̄ви. 
ХАНТЫ-МУЖИ хуньт па̄влыг о̄лыс, тот са̄в-нув ма̄хум о̄лсыт. Ань туп акв матах хум хо̄тпа хультсыт. Колыт музей па̄лыл ӯргалым о̄ньщавет, то̄ва колыт мо̄т во̄р па̄влытныл тув тотве̄сыт. Кӯщай нэ̄ Анна Брусницына акв ӯра урыл таи ла̄выс, мо̄т па̄вылныл тув тотвес, та рӯт ма̄хумныл хум хо̄тпат пуссын а̄тимыг е̄мтсыт, нэ̄т ла̄всыт, ты ӯра та̄н воссыг ӯргалаӈкве ат ве̄рмияныл, таима̄гыс музейн мисаныл. 


«Войкарский комплексыг» ла̄внэ колыт акван-тотым о̄лэ̄гыт. Акв а̄мпар титнакпа лю̄лит, тав Войкар я̄ ва̄таныл тув тотвес. Тамле а̄мпарт пе̄с порат то̄влит то̄слуве̄сыт, са̄всыр тэ̄нут, пормас тот о̄щвес. Тэ̄лы кол щёвалыӈ, щар ма̄ньщи кол хольт ва̄рим о̄лы, па̄лыт о̄ньщи.
Па̄вылкант туи колыт ос тэ̄лы колыт ӯнлэ̄гыт, ё̄рнколыт тӯщтым о̄лэ̄гыт. Па̄гленув са̄лыӈ суныт ӯнттын колпалыт ва̄римат. Сыреса̄т а̄мпарыт, сӯмъяхыт. 
«Тохотгортский комплексыг» ла̄внэ ма̄т туи кол ӯнлы. Кол иснас та̄л, котильт а̄ращ о̄ньщи, па̄л пе̄нтсыл ё̄рнкол  хольт хуйнэ ма̄т колкант ва̄рим о̄лэ̄гыт. Колалатэ котильт хал о̄ньщи, посым тувыл но̄ӈхаль мины. Ань тамле колыт хо̄т о̄лэгы̄т те, кӯрыл ӯнттавет, тох кол тӣвырт о̄лнэ пормасыт хот ат восыявет. 
Ямал ма̄т о̄лнэ А̄с ма̄хум ма̄ньха̄паныл ос ма̄ньщи ха̄п хольт ва̄рияныл, хӯрум йӣвныл са̄грияныл — ха̄п паттал ос титпал  па̄ртытыл. На̄н  ул  ва̄щиньтасы̄н,  мо̄т ханты ма̄хум ма̄ньха̄паныл акв йӣвныл са̄грияныл. Ты таима̄гыс тох о̄лы, то̄ват А̄с ва̄тат о̄лэ̄гыт, тот та̄нанылн ат хумплын ха̄п э̄ри, то̄ват тӯрыӈ ма̄т о̄лэ̄гыт, та̄нанылн кӯпнит ха̄п ёт тотыглаӈкве кӯстыр паты. 
«Живун» нампа музейт ва̄ӈын кӯщай нэ̄г Алла Конева рӯпиты. Алла Васильевна потырты, та̄н туи ос тэ̄лы акваг рӯпитэ̄гыт. Музеяныл Мужи па̄вылныл я̄ хосыт хӯрум ве̄рыстат о̄лы, ха̄пыл тув минэ̄гыт, тэ̄лы ос лё̄х хосыт тув яласэ̄гыт. Тот тармыл ма̄хум акваг рӯпитэ̄гыт. Туи ня̄врамыт ӯщлахтуӈкве ос матыр щаквщуӈкве тув атыглавет. Ня̄врамыт лагерь «Кедровый остров» ла̄ваве. 


Ялпыӈ хо̄талыт порат тув са̄в мир ёхталы, «Ӯринэ̄ква хо̄тал» тӯяг, «Лункутоп-хатл» — туи котиль хо̄тал во̄ртур э̄тпос титыт щислат ва̄рыглэ̄гыт. Ос хунь са̄т хо̄талн са̄в мир тув атхатыглэ̄гыт, ты «Земля мастеровая» фестивальн. То̄нт са̄в ма̄щтыр хумыт ос нэ̄т акван-ёхталэ̄гыт, яныг э̄кват ос о̄йкат ма̄ньлат а̄гит-пыгыт ос ня̄врамыт ханищтыяныл. Та̄н тай яныг ма̄хманыл иӈ о̄лэ̄гыт, щаквщин хо̄тпа то̄вылхаты. 
Тамле ты па̄вылкве А̄с я̄ ва̄тат ӯнлы, хотьют пе̄с йис о̄лупсал пӯмщалахты, таве̄н тув ялуӈкве ос сунсуӈкве э̄ри. 

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 2 (1188)
Чт, 01/24/2019 - 09:45
<!-- -->
Касуӈкв ха̄снэ хум урыл суссылтап ва̄рвес

    Мансийский
    Русский

Касуӈкв ха̄снэ хум урыл суссылтап ва̄рвес

Ань ма̄н халувт намыӈ-суиӈ э̄лумхо̄лас са̄в о̄лы. Та̄н та̄нти о̄лупсанылт манос рӯпатанылт матыр яныг тэ̄ла ва̄рсыт, ты хосыт мирн ва̄ӈкв ты патве̄сыт.

Ювле хультум та̄л юи-о̄выл э̄тпосэ̄т «То̄рум Маа» музейт рӯпи-тан хо̄тпат сака ёмас тэ̄ла ва̄руӈкв о̄вылтах-тасыт. Та̄н ань ты мāхум урыл э̄лаль суссылтапыт ва̄руӈкв патэ̄гыт. 
О̄выл суссылтапаныл тох намаим о̄лыс — «Этноспорт: Александр Павлович Тасьманов». Ты ханты хум Белоярский район Касум па̄вылт о̄лы. Тав ань наме ма̄ янытыл суйты. 1997 та̄лт мо̄т каснэ пыгыт халт тав щар са̄в щёс (861) са̄лыӈ сун ӯлтта порыгмас. Наме «Книга рекордов Гиннесса» нампа нэ̄пакн хансым о̄лы. Ань ты суссылтапн такви ат ёхталас, матыр тэ̄ланэ ма̄гыс ёхтуӈкв ат ве̄рмыс. 
Александр Павлович 1967 та̄лт самын патыс. Школа юи-па̄лт Салехард ӯст ӯйхул пусмалтан хо̄тпаг ханищтахтас. Тот тав Андрей Дорофеевич Филиппов ёт ва̄йхатас, Андрей 
Дорофеевич таве са̄всыр касылн ханищтаӈкв патыстэ. 
Та юи-па̄лт Александр юв ёхтыс, Касум па̄вылт хӯрум та̄л ӯйхул пусмалтым совхозт рӯпитас. Тувыл Ленинград ӯсн э̄лаль ханищтахтуӈкв минас, тот ты тав щар ёмащакв касуӈкв патыс. Рӯпитаӈкв юв па̄влэ̄н ёхтыс. Ань тот ще̄мьятэ ёт ты о̄лы. 
Александр Павлович  урыл потыртаӈкве Олег Андреевич Хатанев ос Константин Сергеевич Соловьев ёхталасы̄г. Тэ̄н «этноспорт» нампа каснэ ва̄рмаль щирыл рӯпитэ̄г. Ка̄сыӈ хум са̄в ёмас ла̄тыӈ ла̄выс. 


Олег Андреевич потыртас, тав Александр Тасьманов ёт акв порат Ленинград ӯст ханищтахтас, туп титсыр институтыгт. Тот ты акван-юрщхатасы̄г, та па̄сныл тэ̄н «этноспорт» щирыл аквъёт ты рӯпитэ̄г. Ань ты хо̄тал мус Александр Павлович са̄в ня̄врам ханищтас, та̄н халанылт то̄ват ань сака ёмащакв касуӈкв ха̄сэ̄гыт. 
Мо̄т хум Константин Соловьев ла̄выс, каснэ ма̄хум пуссын ё̄рыг ос та̄ксарыг о̄лэ̄гыт. А.П. Тасьманов юи-па̄лт 2006 та̄лт Ямал ма̄т о̄лнэ ханты пыг Родион Талигин 1 со̄тыра 200 щёс порыгмас. Ань ты хо̄тал мус тыгыл са̄внув воссыг нэ̄мхотьют порыгмаӈкв ат ве̄рмыс.
Акв намыӈ-суиӈ спортсмен Юрий Тарлин о̄с Касум па̄вылт о̄лы. Тав акв хотты та̄лт Россия янытыл ва̄рим касылт тыньщаӈ сув нум-па̄лн 222 щёс ре̄пыгтас. А̄лпылныл о̄вылтахтас, э̄типа̄лаг лов щё̄с мус ты щирыл касыс. Та хо̄тал кон сака ащирмаӈ о̄лыс. Ма̄хум ма̄шинат ӯнлым хум ре̄пыгтам тыньща-ӈанэ ловиньтасыт. Такос Юран ла̄ве̄гыт: «То̄влы, то̄влы». Тав ёл-по̄йтуӈкв ат ве̄рми. Кон э̄тимлас. Ма̄хманэ нас ё̄рыл таве ма̄шинан та̄лттысаныл ос юв та тотсаныл. 
Тамле ты каснэ хо̄тпат ма̄н халувт о̄лэ̄гыт. Ань ма̄ньлат мир халт спорсменыт о̄с яныгме̄гыт, та̄н тах намыӈ-суиӈ хо̄тпаг э̄рыӈ о̄с тах е̄мтэ̄гыт. Касум па̄вылт а̄гит ос пыгыт  ёмащакв касуӈкв Александр Павлович Тасьманов ханищтыянэ, Саранпа̄влувт — Андрей Дорофеевич Филиппов. Тамле хо̄тпат ё̄рыл этноспортыг ла̄внэ касылыт э̄лаль ты тотавет.

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 2 (1188)
Чт, 01/24/2019 - 10:01

<!-- -->
Э̄ргын-йӣквнэ ка̄ркам нэ̄квет

    Мансийский
    Русский

Э̄ргын-йӣквнэ ка̄ркам нэ̄квет

Ха̄льӯс район Кульпас па̄выл клуб-колт рӯпитан ма̄хум ялпыӈ хо̄талыт порат мир акван-атыглэ̄гыт, ма̄ньщи ос рущ э̄ргыт э̄рге̄гыт, йӣкве̄гыт. Татем ёмас концерт щё̄пита̄лсыт, янге-ма̄не маттем та э̄ргысыт, ощхультасыт.

Клуб-кол кӯщай ма̄ньщи нэ̄ Любовь Анатольевна Зорина тох ла̄выс: «Тамле хо̄нт-хатыглап ма̄н ка̄сыӈ ялпыӈ хо̄тал кастыл ва̄рыглэ̄в. «На̄йо̄тыр ма» музейт рӯпитан нэ̄квет ма̄навн акваг нё̄тэ̄гыт, аквъёт э̄рге̄в, мо̄йт суссылтэ̄в. «Ӯринэ̄ква хо̄тал» о̄с акван-нё̄тхатым щё̄питылӯв. Па̄выл ма̄хманув о̄влэ̄т музейт мӯйлэ̄гыт, тот мощ ё̄мыгтэ̄гыт, пӯмыщ потыр хӯнтлэ̄гыт, ща̄ил айтавет, тувыл клубын ювыт, тыт артистанув нупыл сунсэ̄гыт. Са̄всыр супанӯв ма̄н а̄гирищит ос нэ̄т ёт ма̄нти ка̄тыл ю̄нты-янӯв, па̄квпалытыл ва̄риянӯв».


Любовь Анатольевна клубт ва̄т арыгкем та̄л рӯпиты. Василий о̄йкатэ̄нтыл налыман нупыл онтолов та̄л аквъёт о̄лэ̄г, кит а̄ги  ос пыг янмалтасы̄г — Надя, Света ос Егор, хо̄т апыгрищ о̄ньще̄г.
Ма̄ньщи нэ̄квет Евдокия Ивановна Кугина ос Сайнахов Мит-рипан а̄гииг Ольга ос Альбина ща̄нь ла̄тӈыл э̄ргыт э̄ргысыт. Ольга Митрофановна тох потыртас: «Ма̄н ма̄ньщи э̄рганув акваг э̄ргыглыянӯв, «Берёзка» нампа хор о̄ньще̄в, акван-хо̄нтхатыглэ̄в, э̄ргыт ханищтэ̄в. Музейт рӯпитан нэ̄т тув о̄с ёхталэ̄гыт. Тувыл школат, садикт, клубт ос музейт э̄рге̄в. Ам ос Альбинам супагме̄н Сургут ӯст о̄лнэ ма̄ньщи нэ̄ Зоя Васильевна Полищук ю̄нтсаге. Такви о̄парищ наме Албина, Ло̄пмуст яныгмас, па̄квпалыӈ нё̄тнэ супыт ма̄ньта̄гыл ю̄нты».
Евдокия Ивановна о̄ньщам супе урыл ла̄выс: «Ты ма̄нь ане̄квам Домна Васильевна Хозумова супе, тав Сӯкыръят о̄лыс. Хунь а̄тимыг е̄мтыс, ма̄н пуссын супыл майвесӯв. Ольга увщим ма̄ньщи суп о̄с ю̄нты». 
Матъёмас ма̄н мирув халт тамле ка̄ркам нэ̄квет о̄лэ̄гыт — э̄ргуӈкве, йӣквуӈкве, ю̄нсхатуӈкве ха̄сэ̄гыт. Ня̄враманыл янмалтанэ̄ныл ос рӯпитанэ̄ныл халт, тамле э̄рнэ тэ̄лат ва̄руӈкве та а̄лыме̄гыт. Ты я̄тил нэ̄квет пус ка̄т, пус ла̄гыл вос о̄лэ̄гыт, НА̄Й-О̄ТЫРАНЫЛН вос ӯргалавет!

Рубрика: 

    Соссаӈ мир культура - Культура коренных народов Севера 

Номер Луима сэрипос: 
№ 2 (1188)
Чт, 01/24/2019 - 10:30
<!-- -->
О̄вылтым тэ̄ла кит нот палыт э̄лаль тотаве

    Мансийский
    Русский

О̄вылтым тэ̄ла кит нот палыт э̄лаль тотаве

Эстер РУТТКАИ-МИКЛИАН венгр нэ̄  Югран ос Ямалн сосса мирыт о̄лупсал пӯмщалахтуӈкве ёхталы. Тав Венгрият Зирц ӯст Антал Регули нампа музейт ос творчество колт кӯщай нэ̄г о̄лы.

Мо̄лты та̄л ва̄т са̄грапнал э̄тпост тав сосса ма̄хум пе̄с накыт ханищтым са̄всыр музеитыт мӯйлыс. Ань та тэ̄ланэ урыл потыр ловиньтэ̄н.
Акв э̄рнэ тэ̄ла Эстер РУТТКАИ-МИКЛИАН Свердловский областьт Ивдельский историко-этнографический музейт ва̄рыс. Тав тот «Венгерские исследователи Ивдельского района» суссылтап щё̄питас.
Ты суссылтап щё̄питаӈкве таве̄н мо̄т венгр учёный нэ̄ Анна Вандор о̄с нё̄тыс. Тэ̄н Антал Регули, Бернат Мункачи ос Йожев Папаи 19 нотыт о̄лум учёныит урыл потрыт, хурит ос пормасыт акван-атсанэ̄н ос Эстер та̄наныл суссылтан ма̄гыс тыг Россиян тотсанэ. Тувыл та музейт рӯпитан хо̄тпат ёт ёмщакв щё̄питасаныл ос ӯст о̄лнэ мӯй ма̄хум тув во̄выгласаныл.
Ты учёныит пе̄с порат лӯима̄т о̄лум сосса ма̄хмыт палт ялсыт ос та̄н о̄лупсаныл ханищтасаныл. То̄нт пе̄с йис ва̄рмалит та̄рапаттысаныл, та̄н юи-па̄ланылт ань мо̄таныт пӯмщалахтуӈкве патсыт, таима̄гыс та̄н яласам ма̄наныл э̄лаль уральтавет. 
Ос ань о̄лнэ ма̄хумн вос ва̄вет, ма̄к ва̄рум тэ̄ланыл ул вос ёрув-лаве̄сыт, тамле суссылтап ты ва̄рсыт. Тувыл Эстерн таи пӯмыщ о̄лыс, та пе̄с нэ̄пакытын хансым ма̄ньщи ма̄хум халт, э̄рыӈ, хотты ань о̄лнэ рӯтаныл намыт тот ловиньтыяныл, тувыл матыр номегы̄т ке, та̄нанылн вос потыртэ̄гыт.


Лӯсум ма̄ньщитныл Александра Васильевна Анямова Валера пыге ос Анна а̄гитэ ёт Ивдель музей колн во̄виньта̄лве̄сыт. Полуночное па̄выл интернатт о̄лнэ ма̄ньщи ня̄врамаквет о̄с тув ёхталасыт. Та̄н школанылт ма̄ньщи ла̄тыӈ ханищтан нэ̄н Дина Васильевна Герасимован тотыглаве̄сыт. 
Мӯй хо̄тпат «Мансийский зал» нампа йильпи колнакн щалтсыт, тот са̄всыр пе̄с пормасыт пинтлым ос ё̄рнкол тӯщтым о̄лсыт. Эстер ня̄врамыт ёт ёныг ёнгыс, венгр учёныит урыл касыл ва̄рыглас. Дина Герасимова а̄гирищит-пыгрищит ёт ос матахмат венгр ла̄тыӈ ханищтасыт. Эстер такем хотща̄гтыс. 
Ты ма̄ньщи ня̄врамыт халт Бахтияровыт о̄лсыт, пе̄с порат акв хотты рӯтаныл Регули о̄йкан ва̄йвес, Бахтияр хум ма̄ньщи мо̄йтыт таве̄н мо̄йтыс, э̄ргыт э̄ргыс, йис пēс накыт хӯлтыглас. То̄нт венгр о̄йка торгамтастэ, ма̄ньщит ос венгрыт ща̄нь ла̄тӈаныл щирыл ляпа рӯтыг о̄лэ̄гыт.
Ивдель ӯст о̄лнэ хо̄тпат суссылтап суссыт, та̄нанылн о̄с сака пӯмыщ о̄лыс. Пуссын ты о̄лыглам ва̄рмалит ма̄гыс музейт о̄выл рӯпитан кущай нэ̄н Вера Беллиндер пӯмащипа ла̄тыӈ ла̄вуӈкве э̄ри. 


Тав ос Анна Вандор суссылтап хосат щё̄питаӈкве патыгластэ̄н, ань тахольт Эстер ёт акван-нё̄тхатым ты тэ̄лат ва̄рсаныл.
Эстер РУТТКАИ-МИКЛИАН Регули учёный хум о̄вылтыт «Регуливерсум — проект составления сайта о наследии Антала Регули» нампа ханищтап щё̄питы. Таима̄гыс мо̄лты САНКТ-ПЕТЕРБУРГ ӯст о̄лнэ Кунсткамера музейн ялыс. Тот пе̄с нэ̄пакыт ловиньтаӈкве ос учёныяныл яласам лё̄ӈ-ханыл урыл матыр-а̄ти та̄ра-паттыс.
Насати, Регули урыл нэ̄матыр хансым потыр ат хультум. Тот нэ̄ ла̄ввес, о̄йка рущ учёный советын хансым ат о̄лыс, таима̄гыс тав уре̄т щар мощща ва̄гыт ос пе̄с нэ̄пакыт тот акван ат атыглаве̄сыт. Ма̄навн тыима̄гыс о̄с сака са̄ль. 
Ань ты проект урыл Эстер ХАНТЫ-МАНСИЙСКАТ «Ма̄вит ос Э̄лумхо̄лас» музейт потыртас. Тот са̄в ӯсытныл учёныит о̄лсыт, тав та̄наныл та̄нки ма̄нанылт кисхатуӈкве ла̄выс, э̄рыӈ та̄н матыр хо̄нтэ̄гыт. Тав венгр учёныит яласам лё̄ӈханыл карта щирыл суссылтасанэ, тувыл хо̄т матыр потыр ловиньтаӈкве ро̄ви — ищхӣпыӈ утыт ло̄пс хӯлтыс. 
Ань ты та̄л о̄йттур э̄тпост Антал Регули 200 та̄лэ то̄влынув, тав ва̄рум яныг тэ̄латэ хот ул вос ёрувлаве, «Ма̄-вит ос Э̄лумхо̄лас» музейт рӯпитан хо̄тпат ханищтап тах ва̄рыглэ̄гыт. 

Рубрика: 

    Рӯтыг о̄лнэ мирыт - Финно-угорские народы и события 

Номер Луима сэрипос: 
№ 2 (1188)
Чт, 01/24/2019 - 10:25
<!-- -->
Стиханэ ма̄ньщи ла̄тӈыг толмащлаве̄сыт

    Мансийский
    Русский

Стиханэ ма̄ньщи ла̄тӈыг толмащлаве̄сыт

Ты э̄тпос 25 хо̄талэ̄т Владимир Высоцкий самын патум хо̄талэ о̄лыс. Ты та̄лт тав 81 та̄лэ то̄влынув. Хум э̄ргуӈкве сака хāсыс, стихыт, э̄ргыт о̄с такви хансыс. Кинат ос театрыт ёмащакв ёнгыс. Владимир Высоцкий 1980 та̄лт  а̄тимыг е̄мтыс, тувыл мирн ань тыг мус номаве ос э̄руптаве.

Ма̄н редакциявн Ня̄хщамво̄ль па̄вылт о̄лнэ нэ̄ Наталья Константиновна Тасманова ла̄тыӈ ке̄тыс. Тав Владимир Высоцкий хансум стиханэ ма̄ньщи ла̄тӈыг толмащласанэ. Тав ке̄тум потре э̄лаль хансым о̄лы.     
— Ня̄хщамво̄ль школавн 2014 тāлт ищхӣпыӈ ут щирыл пищма ёхтыс. Школа кӯщаюв пищма ам палтум тотыстэ. Тот хансым о̄лыс: «Паща о̄лэн, Наталья Константиновна, ня̄врамыт ма̄ньщи ла̄тӈыл  ханищтан нэ̄.  Наӈын музей яныг кӯщай нэ̄ Марлена Зимна хансы. 
Польшат мо̄т хо̄н ма̄т, Кошалин ӯст Владимир Семенович Высоцкий намыл маим музей о̄лы. Тыт рӯпитан ма̄хум  «Международный поэтический проект «Владимир Высоцкий на языках мира. Новые переводы» нампа тэ̄ла ва̄ре̄гыт. 
Наӈ Владимир Высоцкий хансум акв стихотворениятэ ма̄ньщи ла̄тӈыл толмащлаӈкве ве̄рмилын? Ты китыт мирхал проект музеювт рӯпитаӈкве тах паты. Яныгса̄т атхойплов йильпи толмащлым стиханэ та̄н мо̄т хо̄н ла̄тӈыл  хасве̄сыт. 
Тав стиханэ ань ты порат яныгса̄т нупыл кит ла̄тӈын толмащлаве̄сыт. Китыт проект щирыл  йильпи толмащлым  стиханэ ос э̄рганэ акван-атавет, акван-щё̄питавет. Тувыл  ань тыг мус тав стиханэ са̄в мирыт ла̄тӈытын иӈ ат толмащлаве̄сыт,  тыи: хинди, дари, селькупский, шорский, нанайский, кельтский ос са̄в мо̄т ла̄тӈытыл.  
Та ялпыӈ хо̄тал мус йильпи суссылтап щё̄питэ̄гыт, тот ань ущты толмащлым потрыт тах суссылтэ̄гыт, о̄выл щёс ма̄-хумн нэ̄пакн хансавет, мирн вос ка̄салавет ос ловиньтавет». 
Ам нё̄туӈкв ос яныг мирхал проект ма̄гсыл нё̄тмил тотуӈкв ка̄сащасум ос Владимир Высоцкий стиханэ ма̄ньщи ла̄тӈыг толмащласанум. Ань ма̄ньщи ла̄тӈыл хансым стихыт музеянылт суссылтавет ос потыртавет.   

Во̄ртыпалт пилыщма, 
                  ёмаспалт пилыщма.
А̄ти, а̄нумн йильпииг со̄сэн!
Тыит – пāлныл, 
               а таит - сысыӈ уласыл,-
Аты торгамтылын, 
                хотьют кантыӈнуват.

Ос хоталь, манхурип ма̄н,
                    Манхурип  лё̄ӈхын
Ме̄н наӈ ётын уркуптаве̄сме̄н,
             Лё̄ӈх хосыт тотавеме̄н?

Ме̄наме̄н ос маныр хульты?
           Я̄рум, тай ва̄рмаль хунь?
Аен, рума, 
                  аюӈкв ке таӈхе̄гын,-
Пуссын – та̄тыл  толгыт.

Маныр кинсуӈкв 
                    ма̄навн ты то̄румт?
Манхурип я̄ та̄лтын хо̄юӈкв?
Я-та хо̄тал, 
                        посыӈыг постэн!
Но̄х-ва̄рим утыт суртге̄н
Ялпыӈ утыт ёт 
                                    торамлэ̄в…

Слева бесы, справа бесы…

Слева бесы, справа бесы.
Нет, по новой мне налей!

Эти - с нар, а те - из кресел,-
Не поймешь, какие злей.
И куда, в какие дали,
На какой ещё маршрут
Нас с тобою эти врали
По этапу поведут?

Ну, а нам что остаётся?
Дескать, горе не беда?
Пей, дружище, если пьётся,-
Все - пустыми невода.
Что искать нам в этой жизни?
Править к пристани какой?
Ну-ка солнце. Ярче брызни!
Со святыми упокой…
(1976 г.)

 «Во̄рн..!»
Во̄рн  пе̄с суныл,
Нёхыс совыл  
                   манос нас ке̄нтыл – 
Щёлыӈ, ва̄ӈныӈ-консыӈ, 
                                        ос нуса – 
Ха̄йтэ̄гыт
        Ё̄мта̄л лю̄лиӈ во̄рн, -
Хотьют то̄верт, 
                              хотьют акваг, -
Ха̄йтнут ӯщлахтын ма̄, 
                             то̄рев во̄ӈхатн.

Лю̄ле̄гыт, Ва̄гта̄л патум каснэ 
                                 хумыт хольт,
Нотыӈ са̄лтатыт 
Кит щёс, ос хӯрум щёс, 
                                      ос са̄внув.

Ос ам
      Лылые̄п  тэ̄гум, 
                  товтэ̄гум,  аялэ̄гум, -
Ам тыт туп о̄лыгла̄лэ̄гум
Йӣвныл ре̄сатыт са̄йт  
                                 – ос лыпащ!

«В тайгу!...» 

В тайгу
            На санях, на развалюхах,
В соболях или в треухах –
И богатый, и солидный, 
                                     и убогий –
Бегут
         В неизведанные чащи, - 
Кто-то реже, кто-то чаще, -
В волчьи логова, 
                  а медвежие берлоги.

Стоят,
          Как усталые боксеры,
Вековые гренадеры
В два обхвата, 
             в три обхвата и поболе.

И я
         Воздух ем, жую, глотаю, -
Да я только здесь бываю
За решеткой из деревьев 
                                – но  на воле!
(1970 г.) 

Стихыт ма̄ньщи лāтӈыг 
Н.К. Тасманова хассанэ 

Рубрика: 

    Ловиньтым-ӯщлахтэ̄н - Литературная страница 

Номер Луима сэрипос: 
№ 2 (1188)
Чт, 01/24/2019 - 10:53
<!-- -->
<!-- -->
<!-- -->
<!-- -->
<!-- -->
<!-- -->
<!-- -->
<!-- -->
<!-- -->
<!-- -->


<!--фб 2019-06-19 #ЛУИМАСЭРИПОС #СТАТЬИОРНГ #ТЕКСТНАМАНСИЙСКОМ -->
Ха̄льӯс районт ма̄нь школат ёмщакв рӯпитэ̄гыт

Ха̄льӯс районт ма̄нь па̄влытт нила школа ня̄врамыт ӯрнэ колыӈ та̄гыл рӯпитэ̄гыт. Та̄н пуссын йильпи ӯнттым колыт о̄лэ̄гыт, матыр-а̄ти э̄рнэ утыл о̄с тотве̄сыт. Тот таи ёмас, ма̄нь ня̄врамаквет нила класс мус юил ханищтахтуӈкве ёхталэ̄гыт, тувыл ущ мо̄т ляпа па̄влытн э̄лаль ханищтахтуӈкве ке̄тавет.

Сӯкыръя ос Кимкъясӯй па̄влыгт о̄лнэ ма̄нь школаг ня̄врам ӯрнэ колыӈ та̄гыл Саранпа̄выл школа нупыл хасвесы̄г. Ос акв тамле колыг Ло̄пмуст ос Шайтанка па̄влыгт о̄лэ̄г, акватэ Кульпас школа нупыл ос мо̄танэ Восыӈтӯр школа нупыл хансым о̄лэ̄г. Ань Восыӈтӯр па̄вылныл Светлана Собянина ла̄тыӈ ке̄тыс, та̄н па̄вланылт интернат а̄тим, таима̄гыс Шайтанка па̄вылт ханищтахтын ня̄врамыт ётыл Тэ̄к па̄вылн ке̄тавет. Ты та̄л тот кит ня̄врам ханищтаве̄г, Кимкъясӯй па̄вылт школан ос садикн атхуйплов ня̄врам ялантэ̄гыт.

Мо̄лал Ло̄пмус школа о̄вылтыт кӯщай нэ̄ Татьяна Валерьевна Анямова китыгласлум. Тав ла̄выс: «Ты та̄л ма̄н школавт кит ня̄врам о̄выл классыт ханищтахтэ̄г, хӯрум – китыт классыт, хӯрмит классыт нэ̄мхотьют а̄тим ос нилыт классыт – кит ня̄врамыг. Та̄н пуссын акв смена щирыл ат хо̄тал ханищтахтэ̄гыт. Э̄рнэ урокыт коныпал та̄н ма̄ньщи ла̄тыӈ ханищтан щё̄сн ёхталэ̄гыт, ка̄ркамыг ос апрыӈыг о̄лнэ ма̄гыс «Югорка» нампа клубн ялантэ̄гыт.
Школат хӯрум нэ̄ рӯпитэ̄в, Светлана Алексеевна Хозумова о̄выл ос нилыт классыг ханищты, Наталья Николаевна Таратова китыт класс. Ам тэ̄натэ̄н то̄ванакт пе̄нтыглыягум ос школат са̄всыр ва̄рмалит уральтыянум, ёмщакв щё̄питыянум.
Ня̄врамыт ӯргалан колт Ирина Валерьевна ос Нина Николаевна Анямовыг рӯпитэ̄г. Садикн лов ня̄врам ялантэ̄гыт. Са̄ртын са̄внув а̄гирищ-пыгрищ садикн тотыглавес. О̄с ань ща̄нь-а̄щаныл тыт рӯпата ат о̄щнэ̄ныл ма̄гыс мо̄т ма̄н о̄луӈкве ва̄нтлэ̄гыт.
Школан ос садикн ялантан ня̄врамыт тыт ёмащакв тыттавет. Тэ̄нут та̄л ат хультупта̄лавет, сыре-сыр фруктыл о̄с тотавет. САНПИН па̄лыл уральтаӈкве ёхталаве̄в, ань тыг мус нэ̄мат лю̄ль ат хо̄нтыгласыт. Ты тэ̄лат ма̄нки пуссын о̄с акваг уральтым о̄ньщиянӯв».

Татьяна Валерьевна 2011 та̄лт ЮГУ а̄стлас, тав рущ ос ма̄ньщи ла̄тыӈ ханищтан нэ̄г о̄лы. Университет а̄стламе юи-па̄лт тав та̄ра Ло̄пмусн ювле ёхтыс ос о̄влэ̄т ня̄врам ӯрнэ нэ̄г рӯпитас, ётыл ты школат пуӈктотнэ нэ̄г паттувес.

Ло̄пмуст нила класс а̄стлам ня̄врамаквет Кульпасн э̄лаль ханищтахтуӈкве ке̄тавет. Тот мо̄лты та̄лт йильпи школа-интернат ӯнттын ма̄ныл а̄стлавес, матыр ва̄рнэ ос э̄рнэ колнакыт пуссын о̄ньщи, ня̄врамыт кон по̄льтахтым ат ха̄йтыгтэ̄гыт.

Сӯкыръят о̄лнэ ма̄нь школа о̄вылтыт кӯщай нэ̄ Тамара Савельевна Ванюта тох ла̄выс: «Ты та̄лт тыт хӯрум ня̄врам ханищтахтэ̄гыт, акв ня̄врам о̄выл классыт ос китыг – китыт классыт. Та̄н Евгения Гриценкан ханищтавет. Садикн атхуйплов ня̄врамакве ялантэ̄гыт. Та̄н ётаныл кит воспитатель-хо̄тпаг рӯпитэ̄г ос кит хо̄тпаг тэ̄нут па̄йтэ̄г. Ма̄н ханищтан, ле̄ккарлахтын, тэ̄нут па̄йтнэ ва̄рмалит пуссын акв колувт о̄лэ̄гыт, тыи сака ёмас». Сӯкыръя школа а̄стлан ня̄врамаквет Саранпа̄вылн э̄лаль ханищтахтуӈкве тотыглавет.

Тамара Мерова

<!--фб 2019-06-19 #ЛУИМАСЭРИПОС #СТАТЬИОРНГ #ТЕКСТНАМАНСИЙСКОМ -->
Нивхи ла̄тӈыл ня̄врамыт ханищты

Ма̄н округувт пуӈк ӯсувт ка̄сыӈ порат матыр ва̄рыглаве. Ты та̄л ща̄нь ла̄тӈанув янытлан ос та урыл потыртан ма̄гыс таса̄вит хо̄нтхатыглап ва̄рыглавес. Ам акв нивхи нэ̄ ёт вайхатасум, тав Сахалин ма̄ныл тыг ёхталас, та̄нти о̄щнэ маснутыл масхатым о̄лыс. Нивхыт – ты мощщаг хультум мир, та̄н са̄выӈпа̄лэ Сахалин ма̄ нупыл о̄лэ̄гыт. 2010 та̄лт Россия янытыл ма̄хум наманыл нэ̄пакн хансым порат, то̄нт та̄н ат со̄тыра арыгтем э̄лумхо̄лас ловиньтавес.

Татьяна Валерьевна Тубина Некрасовка па̄вылт Охинский районт самын патыс. Тот яныгмас, школа а̄стлас. ЮЖНО-САХАЛИНСК ӯст о̄выл классытын ялантан ня̄врамыт ханищтан нэ̄г ханищтахтас. Ювле такви па̄влэ̄н ёхтыс, номсас, тот рӯпитаӈкве паты. Директорн ла̄ввес, о̄выл класс ня̄врамыт ёт рӯпитан хо̄тпа то̄вылхаты ос нивхи ла̄тыӈ ханищтан э̄лумхо̄лас ат о̄ньще̄гыт.

Ма̄ньлат а̄ги хот-ща̄гтыс, тох тав такви ла̄тӈыл ня̄врамыт ханищтаӈкве патсанэ. Нэ̄ ла̄ви, институтт ханищтахтаме̄т тав рущ ос нивхский ла̄тӈыг урыл дипломный нэ̄паке хансыс, таве̄н ща̄нь ла̄тӈе ёт рӯпитаӈкве сака пӯмыщ о̄лыс. То̄нт тав хансыс, хумус ма̄хманэ халт яныгмас ос омаге-а̄тяге нивхи ла̄тӈыл ат потыртасыг. Тэ̄н хо̄т та̄л порат интернатн вуйвесы̄г, тот туп рущ ла̄тӈыл ханищтаве̄сыт. Та̄нти ла̄тӈыл потыртаӈкве ат та̄ртве̄сыт, таима̄гыс юн рущ ла̄тӈыл о̄с ат потыртасыт. Татьяна ще̄мьянылт ат ня̄врам яныгмасыт, пуссын туп рущ ла̄тыӈ ва̄гыт. Нэ̄ тав щар ма̄ниг о̄лы, ща̄нь ла̄тӈе хосыт рӯпиты ос ла̄тӈе ва̄гтэ, нэ̄пакыт щирыл ханищтастэ. Акв порат та̄н школанылт ня̄врамыт ща̄нь ла̄тӈыл щар ат ханищтаве̄сыт, ётыл ущ ханищтаӈкве патве̄сыт.

Татьяна Валерьевна такви рӯпататэ урыл тох потыртас:
– Ам хо̄тхуйплов та̄л школат рӯпитэ̄гум, лов та̄л ня̄врамыт амти ла̄тӈумтыл потыртаӈкве ханищтасанум. Тувыл директорумн ла̄вве̄сум, ма̄нь ня̄врамыт ёт вос рӯпитэ̄гум, атиӈк моще̄ртын ща̄нь ла̄тӈыт урок щирыл ханищтаӈкве ат та̄ртавет. ФГОС щирыл ща̄нь ла̄тӈыл хансым учебникыт пе̄сыг е̄мтсыт, та̄н хосытанылт ла̄тыӈ ханищтаӈкве ат ве̄рме̄в. Ам ка̄сащасум ос ань ма̄нь ня̄врамыт ёт рӯпитэ̄гум. Ты коныпал урокыт а̄стынэ̄ныл юи-па̄лт о̄вылныл ос нёлолов классыт ханищтахтын ня̄врамыт ам палтум ёхталэ̄гыт, ма̄н ща̄нь ла̄тӈув та̄н ётаныл ханищтэ̄в. 
Ма̄н школа-интернатыт рӯпитэ̄в, тот 113 ня̄врам ханищтаве, та̄н халанылт нёлса̄ттем – нивхыт. Са̄ртын са̄в ня̄врам о̄лыс, мо̄т па̄влытныл тув тотыглаве̄сыт, ань тыса̄вит ты туп хультыс. Ма̄хманув са̄выӈпа̄лэ хӯл алыщлым, во̄рт матыр ка̄тын-паттым ще̄мьяныл тыттэ̄гыт. Москалёвка па̄выл налыман ве̄рыстат о̄лы, тувыл ня̄врамыт ка̄сыӈ хо̄тал автобусыл ма̄н школавн тотыглавет. Пе̄с порат школав национальныиг о̄лыс, ань тай а̄ти. Лё̄ӈхув лю̄ль, щёмлы-хомлыӈ кос, ос тох хотмус ня̄врымт та тотыглавет. 
Ма̄н ма̄вт нила со̄тыратем нивх хо̄тпа о̄лэ̄гыт, та̄н халанылт туп 3-4% ща̄нь ла̄тӈыл потыртэ̄гыт. Ты са̄выӈпа̄лэ нёлса̄т та̄лыл яныгнув э̄кват ос о̄йкат, ма̄ньлат ос тувыл яныгнув ма̄хум та̄нти ла̄тӈаныл ат ва̄ганыл, ат потыртэ̄гыт. Амти потыртаӈкве о̄с ат ве̄рме̄гум, нэ̄пакыт хосыт ла̄тӈум ханищтаслум.

– Манхурип ханищтахтын нэ̄пакыт о̄ньщегы̄н?
– Ма̄н 1982 та̄л порат та̄ратым 1 ос 2 классыг ма̄гыс нэ̄пакыт о̄ньще̄в. Ос ань 4 класс ма̄гыс ос азбука-нэ̄пак та̄ратавесы̄г, тыитыл ты ханищтыянум. Хабаровский крайт о̄лнэ нивхыт са̄внув нэ̄пак о̄ньще̄гыт, та̄н нэ̄паканылтыл ма̄н о̄с ханищтахтэ̄в. Ма̄н мирувныл Людмила Борисовна Гашилова САНКТ-ПЕТЕРБУРГ ӯст А.И. Герцен нампа институтт рӯпиты, тав э̄рнэ нэ̄пакыт та̄раты.

– Наӈти ще̄мьян урыл мощ потыртэн, ня̄враманын янгыт?
– Ам яныг пыгум онтоловит класс а̄стлы, ма̄нь пыгув са̄тыт класс. Ам тэ̄натэ̄н хо̄т-а̄ти ёт выгагум, ла̄тӈув, культурав вос ва̄гтэ̄н. Ма̄нти рӯтанув урыл вос ва̄гтэ̄н, ма̄н мирув пуссын яныг рӯтыл о̄лсыт. Ялпыӈ хо̄талыт ва̄рыглэ̄в, ня̄врамыт ёт мо̄йтыт ханищтэ̄в, та̄наныл мир э̄лы-па̄лт суссылтыянӯв. Ма̄ньнув пыгумн ты ва̄рмаль пӯмыщ, яныг пыгум тай акваг по̄хыннув та лакви, ат пӯмщалахты. 

Мо̄т мирытныл о̄лнэ ня̄врамытын тыи о̄с сака пӯмыщ, та̄н ка̄сащим ма̄н ётув ёнгасэ̄гыт. Ла̄тӈув ханищтан порат ам та̄наныл ёнгалтым ханищтыянум, та̄нанылн тох пӯмыщ ос ла̄тӈув молях торгамтыяныл.

Галина Кондина


<!--2020 № 5 (1215)-->
Моще̄ртын тах нэ̄пак та̄ратэ̄в

    Мансийский
    Русский

Моще̄ртын тах нэ̄пак та̄ратэ̄в

Моще̄ртын Россия янытыл пе̄риян хо̄тал е̄мты, то̄нт ма̄хум Конституция са̄кконув палт йильпи хансым ла̄тӈыт ма̄гыс нэ̄пак та̄ратаӈкве патэ̄гыт. 

Ты о̄вылтыт РИЦ «Югра» нампа колт ля̄ххал тотнэ хо̄тпат потыртасыт. Маныр ла̄тӈыт Конституциян хасве̄сыт, та̄наныл мӯсхалыг та̄ра-паттуӈкве ма̄хум са̄всыр нё̄тмил ва̄рнэ хо̄тпатн нё̄тавет, рущ щирыл та̄н «волонтёрыг» ла̄вавет. 

Ань тот са̄всыр тэ̄лат ма̄кыг хӯлтыглан ма̄гыс округт «Волонтёры Конституции» нампа колнак рӯпиты. Тув хасхатам хо̄тпат коныпал «Волонтёры Победы» ос «Волонтёры-медики» я̄нас атхатам ма̄хум о̄с нё̄туӈкве патэ̄гыт. Ань хумле рӯпатаныл мины, тот пуӈктотнэ кӯщаит ля̄ххалыт потыртасыт. 

Яков Самохвалов, «Волонтёры Конституции» ма̄гыс пуӈктотнэ хум ла̄выс: «Яныгпо̄ль э̄тпос хо̄т щисланыл хус хо̄тал мус округ янытыл 50 ля̄ххал тотнэ колнак рӯпитаӈкве патэ̄гыт. Тот рӯпитан хо̄тпат конституция нэ̄пакын йильпииг хансым ла̄тӈыт ёмщакв вос ва̄ганы̄н, таит на̄нан торгамтаӈкве нё̄тавет. Та̄н ка̄сыӈ хо̄тал хо̄т-а̄ти са̄в ма̄хум акван-атхатнэ ма̄т, яныг ла̄пкаӈ ма̄т  ма̄хум ёт акван-хо̄нтхатыглэ̄гыт ос кит ман хӯрум щё̄с сыс та̄н ётаныл рӯпитэ̄гыт. 

На̄нки о̄лнэ ма̄нт волонтёрыг о̄луӈкве таӈхегы̄н ке, на̄н ищхӣпыӈ утыт ма̄н рӯпитан коланув кинсэ̄н ос тот на̄нки заявка хансэ̄н. Тувыл пуссын э̄рнэ ля̄ххалыт о̄с тот та̄ра-паттэгы̄н тах».

Эка Котеевна Шенгелая «Волонтёры Победы» такви рӯпитан колнаке урыл потыртас. Та̄н 75 та̄л Победа кастыл са̄всыр тэ̄лат щё̄питэ̄гыт. Хо̄нтлан ма̄н ялум ветеранытын ос та порат сакватым хо̄тпатын нё̄тэ̄гыт. Акв акцияныл «Мечты победителей» намаим о̄лы, тот ветеран номтэ̄т о̄щнэ тэ̄латэ хотьютн ва̄руӈкве нё̄таве ке, сака ёмас о̄лнув. 

Наталья Алексеевна Любякина, «Волонтёры-медики» палт пуӈктотнэ нэ̄ ла̄выс: «Ма̄н ма̄хум пуста̄гыл ос ӯргалахтым вос о̄лсыт, лю̄ль а̄гмыл ул вос ха̄хтуве̄сыт, ты урыл потыртаӈкве патэ̄в. 

Яныгпо̄ль э̄тпос хо̄т щислат «Твой голос важен» намтым нак щё̄питэ̄в ос ётыл мо̄т ханищтан щё̄сыт ва̄ре̄в тах. Пуссын ты ва̄рмалит пӯмщалан ма̄гыс на̄н ищхӣпыӈ ло̄псыт ловиньтаӈкве ос хурит ка̄салаӈкве ве̄рмегы̄н».

Россия янытыл яныгпо̄ль э̄тпос ва̄т нупыл китыт хо̄тал ма̄хум Конституция ма̄гыс нэ̄пак та̄ртуӈкве патэ̄гыт тах, на̄н ты урыл на̄нки тах ля̄ххалыт хӯнтлэ̄н. Са̄всыр тэ̄лат та̄ра-паттэ̄н ос ва̄е̄н.

Рубрика: 

    Ля̄ххалыт - Новости 

Номер Луима сэрипос: 
№ 5 (1215)
Чт, 03/12/2020 - 11:53
<!-- -->
Ма̄хманув на̄йив атуӈкве ань тыг мус торыӈ ат та̄ртве̄сыт

    Мансийский
    Русский

Ма̄хманув на̄йив атуӈкве ань тыг мус торыӈ ат та̄ртве̄сыт

Та̄л о̄вылтахтам па̄сыл округ Дума депутатыт хоса акван ат атхатыгласыт, ре̄тыӈ ю̄свой э̄тпос оигпам ляпат ущ яныг сапра̄ни ва̄рыгласыт. Та хо̄тал ва̄т арыгтем са̄всыр са̄ккон урыл потыртасыт ос пирмайтасыт. 

Сосса ма̄хманув о̄с янытлаве̄сыт 

О̄влэ̄т «За вклад в развитие законодательства» нампа по̄сыл ХАНТЫ-МАНСИЙСК ӯс кӯщай Максим Ряшин майвес, ос та юи-па̄лт  «Почетная грамота Думы ХМАО-ЮГРЫ» нампа янытлан нэ̄пакыл ма̄хум янытлаве̄сыт. Са̄в махум халт ма̄н тит ма̄ньщи хо̄тпагув Светлана Ромбандеева ос Мария Кумаева, ос акв саран хум Григорий Хозяинов, Саранпа̄вылт са̄лыӈколт са̄в та̄л рӯпитан хум, ты янытлан нэ̄пакыл майве̄сыт. 

Светлана Матвеевна Дума колн во̄виньта̄лвес, тот Борис Хохряковын ты нэ̄пакыл, хорамыӈ лӯптал ос ма̄гылт о̄щнэ по̄сыл мӯйлуптавес. Мария Кумаева ос Светлана Ромбандеева ма̄ньщи ла̄тӈе̄н сака э̄руптэ̄г, я̄тил ла̄тӈе̄нтыл са̄в та̄л ма̄ньщи потрыт хансэ̄г. 

Григорий Георгиевич ханищтахтын ма̄ныл а̄стуме юи-па̄лт та̄ра нё̄рт са̄лыӈколт па̄стухыг рӯпитаӈкве патыс, ётыл пиркатирыг паттувес, ёмщакв рӯпитанэ̄тэ ма̄гыс янытлан нэ̄пакыл ты майвес.

Мирн пе̄риим хо̄тпат та̄л сыс ва̄рум рӯпатаныл

Борис Хохряков мо̄лты 2019 та̄лт депутатыт ёт ва̄рум рӯпатаныл урыл потыртас, тав ла̄выс: «Та̄л сыс ма̄н лов яныг сапра̄ни ва̄рыгласув, та сыс яныгса̄т арыгтем са̄ккон пирмайтасӯв. Та̄н пуссын округ мирув ёмщакв о̄лнэ ма̄гсыл хасве̄сыт ос ань миркол кӯщаит ёт та хосыт рӯпитэ̄в. Мо̄лты та̄л сыс округ олныт ловиньтан са̄кконум ма̄н хӯрум щёс мо̄тнув щирыл хансыгласлӯв, са̄всыр программат олныл нё̄тсанӯв. Ты пе̄с колт о̄лнэ ще̄мьят йильпи колытын ва̄нтлын ма̄гсыл олн та̄стысӯв, рӯпитан ма̄хум олнаныл но̄х-нё̄тнэ ма̄гсыл ос пӯльницат, школат, ма̄нь ня̄врам ялантан колыт ёвтсӯв». 

На̄йив атнэ урыл 

Та хо̄тал па̄вылт ос во̄рт о̄лнэ ма̄хманув ма̄гсыл акв ёмас са̄ккон ла̄тӈанэ мощ пе̄нтве̄сыт, тав рущ щирыл тох ла̄ваве – «О регулировании отдельных вопросов в области водных и лесных отношений на территории ХМАО-ЮГРЫ». Ты са̄кконт о̄влэ̄т тох хансым о̄лыс, ма̄хманувн на̄йив атнэ ма̄гсыл э̄рыс са̄всыр нэ̄пакыт атуӈкве, коланылт та̄н кӯр о̄ньще̄гыт те, то̄нт ущ во̄рт на̄йив сартнэ ма̄гсыл билетыл майве̄сыт. Ань тай тох ла̄тӈыт хасве̄сыт – такви колэ ма̄гсыл хо̄тпа ва̄т кубометра са̄вит на̄йив во̄рт атуӈкве ве̄рми, туп ты на̄йванэ тав тыналаӈкве ат ве̄рмиянэ, атиӈк та̄ра пуваве. 

Тэ̄пкан о̄щнэ ма̄хум ма̄гсыл

Тэ̄пкан о̄щнэ ма̄хум ань дачанылт лё̄ӈхыт тэ̄лы порат тӯйт хот-хилнэ ма̄гсыл, туи лё̄ӈхыт састумыг ва̄рнэ порат ос на̄йте̄рква̄лгыт, газ миннэ те̄ртурыт хот-щё̄питан ма̄гсыл та̄нти ойтхатуӈкве ат патэ̄гыт, ка̄сыӈ па̄выл миркол манос ӯс миркол па̄лыл ты кастыл олн та̄стуӈкве патаве. 

Округ депутат Еремей Айпин ла̄выс: «Ань са̄в ще̄мьят тамле ма̄нылт та̄лэ-туве̄т о̄лнэ кол ӯнттэ̄гыт, тот прописка ва̄ре̄гыт, тув о̄луӈкве ва̄нтлэ̄гыт, ва̄им, тэ̄лы порат лё̄ӈхыт хот-щё̄питаӈкве э̄ри ос на̄й постын а̄ӈквалыт тӯщтуӈкве – пуссын ты рӯпатат ва̄рнэ кастыл олн та̄стуӈкве патаве, ще̄мьят та̄нти олн атуӈкве ат патэ̄гыт». 

Ня̄врамыӈ ще̄мьят о̄лупсаныл

Ты сапра̄нит ня̄врамыӈ ще̄мьят ма̄гсыл ос матах са̄ккон мо̄тнув щирыл хасвес, та̄нанылн мӯсхалнув щирыл нё̄тнэ ма̄гсыл са̄в ёмас ва̄рмаль хансаве, та̄н нуса ул вос тотэ̄гыт ос а̄гияныл-пыганыл я̄румта̄л вос янмалтыяныл. Тох ма̄н Владимир Путин Россия Президентув ва̄руӈкве ла̄выс. Ань кӯщаит тув а̄рталахтым та̄нти рӯпатаныл ва̄руӈкве патсаныл. 

 

Рубрика: 

    Ля̄ххалыт - Новости 

Номер Луима сэрипос: 
№ 5 (1215)
Чт, 03/12/2020 - 11:52
<!-- -->
Ла̄тӈув учёныитн ханищтаве

    Мансийский
    Русский

Ла̄тӈув учёныитн ханищтаве

Хунь хотты ла̄тыӈ хотталь со̄ймын нупыл паты, мирн сака та̄рвитыӈ- ла̄тӈаныл хо̄т-а̄ти сака ат суйты, ня̄враманыл акваг рущ ла̄тӈыл потыртэ̄гыт. То̄нт на̄ӈки, ла̄тыӈ ла̄щал-ла̄щал ёрувлаӈкв та патвес. Ты урыл ма̄ янытыл о̄лнэ учёныит ва̄ганыл, сосса мирыт палт ялантэ̄гыт, потраныл ёл-хансыяныл.

Ма̄н ма̄ньщи ла̄тӈув о̄с са̄в ма̄т ханищтаве, пӯмщалаве. Ювле хультум та̄лт «Лӯима̄ сэ̄рипос» № 21 газетат ма̄н Дарья Жорник ос Василий Харитонов о̄вылтыт хансыгласув. Тэ̄н учёный хо̄тпаг, Лӯсум ма̄ньщиянув ла̄тыӈ ханищтэ̄г. А̄ги Москва ӯст языкознание Институтт рӯпиты, тыхал университетт ханищтахты. Хум Великий Новгород ӯсныл о̄лы, тав о̄с ла̄тӈыт ханищтан тэ̄ла торыг рӯпиты. 

Тынакт тэ̄н Ха̄льӯс район Саранпа̄выл нупыл ялсыг, са̄лыл яласан касыл суссыг, ма̄ньщи мир ёт хо̄нтхатыгласыг. Ювле минаме̄н сыс ма̄ньщи па̄влытн хо̄игласыг, ма̄хум ёт потрамасыг. Ма̄ньщи ла̄тӈыл потрыт ёл-хассыг, ма̄хум кинан по̄слысанэ̄н. Тувыл ХАНТЫ-МАНСИЙСК ӯсн хо̄игласыг, «Лӯима̄ сэ̄рипос» газетав ва̄рнэ колн щалтсасыг, потыртасыг, хумус яласасыг. Ань юв минэ̄г, ла̄ве̄г, хансум потрыт ёт рӯпитаӈкве патэ̄г.

Василий туп та̄л-охса ла̄тӈув ханищтытэ, мощ хӯлы, потырты. Дарья ос сака ёмащакв потырты, сома ма̄ньщи э̄лумхо̄лас. А̄ги тох ла̄выс: 

– Ам Москва ӯст самын патсум, тот рӯпитэ̄гум, университетта хо̄тыт та̄л ханищтахтэ̄гум. Ам рущ а̄ги, ще̄мьям рущ, то̄ванув украинцыт о̄лэ̄гыт. Москват языкознания Институтт рӯпитэ̄гум, ма̄н тот ла̄тӈыт ёт исследовательский рӯпата ва̄ре̄в. О̄выл та̄лытт ам мордовский ос марийский ла̄тӈыг ёт рӯпитасум, ань ма̄ньщи ла̄тыӈ ханищтэ̄гум. Экспедициян ялуӈкв ма̄ньщи ма̄н а̄нум ёмас, номсэ̄гум, ты сака э̄рнэ рӯпата. Сака ща̄гтэ̄гум, хунь ма̄ньщит ёт потыртэ̄гум, ма̄ньщи ла̄тыӈ ма̄гыс матыр э̄рнэ тэ̄ла ва̄руӈкв ве̄рме̄гум. О̄влэ̄т таи та̄ра-паттысум – Лӯсум ма̄ньщит ос Сакв ма̄хум акв щирыл потыртэ̄гыт манос ла̄тӈаныл акван ат ёхтэ̄гыт, ма̄ньлат ма̄хманыл ща̄нь ла̄тӈыл аман потыртэ̄гыт, «Лӯима̄ сэ̄рипос» газета ловиньтаӈкв ве̄рме̄гыт ман а̄ти. Ты тэ̄ла наука щирыл ва̄раве. 

Тувыл хунь та̄н халанылт э̄тпостем о̄лсум, ла̄тӈаныл хӯлуӈкве патыслум, о̄лупсаныл а̄нумн пӯмыщ патыс. Ма̄ньщи ма̄хум сымыӈ э̄лумхо̄ласаквет, та̄н ляпанылт о̄луӈкве сака ёмас. Тувыл э̄лаль ам о̄лупсаныл пӯмщалаӈкве патыслум, ла̄тӈаныл ущпылнэг ёмащакв ханищтаӈкве патыслум, а̄нум вос торгамтануваныл. Ващан сака нё̄тавем, аквъёт рӯпитанэме̄н са̄т э̄тпосыг ты е̄мтыс. Ме̄н Ушма па̄вылн ялсуме̄н, Ваща тот ма̄ньщи ла̄тыӈ ханищтаӈкв о̄вылтахтас.

Василий Харитонов ма̄ньщи хо̄тпатн Ващаг ла̄ввес, ань Дарьян акваг тох та ла̄ваве. Тав нуплэ ос Таръя ла̄вēгыт. Учёный хум са̄в ла̄тӈыт ханищты, Россият о̄лнэ сосса мирытн нё̄ты, та̄н ётаныл сыре-сыр проектыт ва̄ри. Ты урыл тох потыртас: 

– Ме̄н ань ма̄ньщи мир ёт ва̄йхатыме̄н, о̄влэ̄т Лӯсум ма̄хум палт ялсуме̄н, тынакт ос Ха̄льӯс район Саранпа̄вылн ялапа̄лсуме̄н. Ань са̄в номт о̄ньщиме̄н, ищхӣпыӈ ут хосыт я̄нас ло̄пс ва̄руӈкве таӈхиме̄н. Тув ка̄сыӈ хо̄тпа матыр-а̄ти ке̄туӈкве ве̄рми – э̄ргыт, потрыт, кина охсат та маныр. Ань сунсэ̄н, ма̄ньлат пыг Женя Анямов ма̄ньщи ла̄тӈыл э̄ргыт э̄рги, э̄рганэ ищхӣпыӈ ут хосыт хӯнтлуӈкве ро̄ви. Ма̄к таи, ань ма̄ньщи мир ос ма̄ньлат а̄гит, пыгыт ма̄ньщи потрыт вос хӯнтлэ̄гыт, кинат та̄нти ма̄хманыл вос ка̄салыяныл. То̄нт та̄н ва̄ӈкв патэ̄гыт, ищхӣпыӈ ут хосыт мираныл ма̄гыс я̄нас ло̄пс о̄лы, ла̄тӈаныл тот суйты. 

Ань ма̄ньлат хо̄тпат ищхӣпыӈ утаныл акваг ёт о̄ньщияныл, матыр-а̄ти тот ловиньтэ̄гыт. Номсыме̄н, хунь тамле ло̄пс о̄ньщуӈкве патэ̄гыт, та̄н тах ла̄тӈаныл ханищтаӈкв тахмаияныл, пе̄с йис о̄лупса урыл пӯмщалахтуӈкве патэ̄гыт. Саранпа̄выл ма̄хум тах сунсэ̄гыт, Кульпас ма̄хманыл маныр ва̄ре̄гыт, Кульпаст ос Саранпа̄выл мир урыл пӯмыщ ля̄ххал та̄ра-паттэ̄гыт.  

Таи ёмас, сосса ма̄хум ме̄н ётуме̄н сымыӈыщ потыртэ̄гыт, ме̄наме̄н нё̄туӈкве ка̄саще̄гыт. Саранпа̄вылн Государственный Дума депутат Татьяна Гоголева ёт ялсуме̄н, тот сапра̄ни ва̄рыгласув, акван-потыртахтасув, ань тыгыл э̄лаль пуссын аквъёт рӯпитэ̄в. 
 

Рубрика: 

    Ля̄ххалыт - Новости 

Номер Луима сэрипос: 
№ 5 (1215)
Чт, 03/12/2020 - 12:01
<!-- -->
Са̄в пӯмыщ тина суссылтавес

    Мансийский
    Русский

Са̄в пӯмыщ тина суссылтавес

Ка̄сыӈ та̄л тӯя о̄вылтахтын порат «Дух огня» нампа тина суссылтан фестиваль ХАНТЫ-МАНСИЙСК ӯст ва̄рыглаве. Ты та̄л о̄с аквты щирыл нила хо̄тал ӯсувт са̄всыр тина суссылтавес. 

Ты кастыл яныг артист ма̄хум ёхталасыт – Леонид Ярмольник, Ирина Розанова, Алиса Гребенщикова, Евгения Брик ос мо̄т намыӈ-суиӈ хо̄тпат. Та̄н са̄выӈпа̄лэ пуссын жюри-хотпаг о̄лсыт. Ты фестивальн те̄тым тинат суссаныл ос ма̄к ёмащакв по̄слым тинат пе̄риясыт.

О̄выл хо̄талт, ма̄ньполь э̄тпос 6 хо̄талэ̄т, та̄н лё̄ӈх тармыл нортым вы̄гыр то̄р хосыт ё̄мсыт, рущитн тав «красный дорожкаг» ла̄ваве. Ӯсыӈ мир та̄наныл касаламаныл порат маттем та ща̄гтсыт.

Якутия ма̄т по̄слым «Экспедиция» нампа тина ты фестивальт сака янытлавес. Тит яныг мӯйлупсал майвес, акватэ «Золотая тайга» (приз зрительских симпатий) ла̄ваве. Мо̄т мӯйлупса ос тох ла̄ваве – «За сохранение культурных традиций», тав «Газпром-нефть» па̄лыл майвес. 

Тот по̄слахтам артист-а̄ги Ольга Дорофеева янытлыма порат тох ла̄выс: «Ам амти о̄лнэ Якутия ма̄тем та̄л ка̄сум сака холас, сака юв таӈхе̄гум. Ща̄нь ла̄тӈумтыл акв э̄рыг на̄нан ань э̄рге̄гум». Тав татем нё̄тнэ турсуил э̄ргуӈкв та патыс, э̄ргуме юи-па̄лт ма̄хум таве̄н ка̄тпатта сака хоса ра̄тсыт, таве сака янытласаныл. 

«Экспедиция» нампа тина та̄н нила та̄л ювле хультум порат по̄слысаныл. Ань ущты тав са̄всыр ма̄т суссылтаӈкв патвес. Ты тина та̄н хумус по̄слысаныл, якут а̄ги тох потыртас: 

- Ам то̄нт Арктический институтт ущты ханищтахтуӈкв патсум, титыт курсум о̄вылтахтас. Ты тинат по̄слахтуӈкв во̄вве̄сум, ам та̄ра ка̄сащасум. Институт а̄стламум юи-па̄лт якутский театрыт рӯпитаӈкв патсум. Ма̄н тот ма̄нти ща̄нь ла̄тӈувтыл потыртэ̄в. Пе̄с ва̄рмалянув, пе̄с наканув тот суссылтыянӯв. Ма̄хум ань ма̄н театрувн ёхталаӈкв сака ка̄саще̄гыт. Ань юи-о̄выл та̄лытт ма̄н Якутиявт са̄в тина по̄славе. Акв та̄л сыс хӯрум-нила тина ва̄раве. Ма̄ янытыл хо̄т-а̄ти ты тинат суссылтавет, са̄в щёс яныг мӯйлупсал майлуве̄сыт. Мо̄т мирытн ма̄н мирув о̄лупсав урыл по̄слым тинат сунсуӈкве пӯмщиг о̄лы.

Юи-о̄выл хо̄талт щар ма̄к пӯмыщ хӯрум тина янытлаве̄сыт. «Преступный человек» нампа тина ма̄к яныг мӯйлупсал, тав рущ ла̄тӈыл «Золотая тайга» тох ла̄ваве, майвес. По̄слум хум Дмитрий Мамулия янытлавес. «Серебрянная тайга» мӯйлупсал «Птичий остров» тина янытлавес. Ты француз ма̄хум та̄н по̄слысаныл. Хӯрмит яныг мӯйлупсал «Бронзовая тайга» испанский «Зумирики» нампа тина янытлавес. 

Ты тина суссылтан фестиваль ӯст о̄лнэ ма̄хум сака ӯрияныл, ань ты нила хо̄тал сыс са̄в йильпи тина сунсуӈкв та̄н та а̄лымасыт.

Рубрика: 

    Ля̄ххалыт - Новости 

Номер Луима сэрипос: 
№ 5 (1215)
Чт, 03/12/2020 - 13:21
<!-- -->
Ма̄ньщи хум Ленинград ӯс вуянтым порславес

    Мансийский
    Русский

Ма̄ньщи хум Ленинград ӯс вуянтым порславес

Ты та̄л я̄ӈк на̄тнэ э̄тпос 9 хо̄талэ̄т Россия янытыл ос мо̄т э̄лы хо̄н ма̄тт о̄лнэ мир Победа хо̄тал янытлаӈкве патэ̄гыт. То̄нт Победа хо̄талув 75 та̄лэ тах то̄влы. 

Ань ты яныг ялпыӈ хо̄тал кастыл ма̄ньщи газетат хо̄нтлам, войнат порат са̄в рӯпитам ма̄хум хансуӈкве патэ̄в. Ма̄н редакциявн Ха̄льӯст сосса ма̄хум культураныл э̄лаль тотнэ отделт рӯпитан нэ̄ Калерия Супрун пищма ке̄тыс. Тав Иван Ефимович Челданов урыл потыр хансыс. Тав потре э̄лаль хансым о̄лы.

«Ма̄ньщи хум Иван Ефимович Челданов О̄лтатумп па̄вылныл о̄лыс. Ты ма̄ньщи па̄выл Ха̄льӯс район А̄нъя па̄выл ляпат ӯнлыс. Тав 1924 та̄лт та па̄вылт самын патыс, тот яныгмас, школат ханищтахтас. Ма̄ньта̄гыл хӯл алыщлым ос во̄раим яласас. 

1942 та̄л лӯпта э̄тпос китыт хо̄талэ̄т 18 та̄лэ то̄влын порат та̄ра хо̄нтлаӈкве тотвес. Во̄ртур э̄тпос 12 хо̄талэ̄т Ленинград ӯс вуянтаӈкве ке̄твес. Ма̄ньпо̄ль э̄тпос 23 хо̄талэ̄т Ленинградский областьт Мгинский район Карбусель па̄выл ляпат хо̄нтлым порсыс. 

Ты юи-па̄лт рӯтанэ похоронка-нэ̄пакыл ке̄тве̄сыт. Тот хансым о̄лыс, ма̄ньщи хум Карбусель па̄вылт ёл-щё̄питавес. Ань та ма̄т яныг па̄рт-капай ва̄рвес ос тот хо̄нтлам хо̄тпат наманыл хасве̄сыт. Иван Ефимович Челданов наме ты па̄ртыт о̄с хансым о̄лы.

Калерия Супрун ке̄тум потре ма̄ньщи ла̄тӈыл Людмила Теткина хансыстэ

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 11:53
<!-- -->
Саранпа̄вылт 73-ит касыл о̄лыс

    Мансийский
    Русский

Саранпа̄вылт 73-ит касыл о̄лыс

Хум хо̄тпат ялпыӈ хо̄тал э̄лы-па̄лт, ре̄тыӈ ю̄свой э̄тпос 22 щислат, Ха̄льӯс район Саранпа̄вылт са̄лыл яласан касыл о̄лыс. Нё̄р акиюв ляпат са̄лы ӯрнэ ма̄хум халт касыл кит та̄л сыс акв щёс ва̄рыглаве, тынакт 73-ит щёс ты о̄лыс. 

Ка̄сыӈ та̄л ущпылнэг са̄в хо̄тпа касы, мӯй мир ляпа па̄влытныл ос э̄лы хо̄н ма̄ныл ёхталэ̄гыт. Са̄лы ӯрнэ ма̄хум ты хо̄тал кастыл сака щё̄питахтэ̄гыт, са̄лыяныл ханищтыяныл. Та̄н ёмащакв, пе̄лпыщ яласэ̄гыт те, атхатам мирн пӯмыщ, ня̄врамыт ща̄гтаклэ̄гыт. 

О̄выл ла̄тыӈ Ха̄льӯс район кӯщай Владимир Фомин тав ла̄выс, атхатам мир ялпыӈхо̄талыл янытласанэ. Округ Дума депутат Еремей Айпин, Государственный Дума депутат Татьяна Гоголева ос Саранпа̄выл кӯщай хум Павел Артеев потыртасыт. Тувыл ма̄хум Россия гимн хӯнтлысыт, Анатолий Сметанин флаг но̄х-хартыстэ. Ты хум ювле хультум Олимпиадат но̄х-патыс, таима̄гыс ты э̄рнэ тэ̄лан тав паттувес.

Ты юи-па̄лт касыл та о̄вылтахтас. Са̄лы ӯрнэ ма̄хум о̄влэ̄т са̄лыяныл ха̄йтыл ха̄йтым кассыт, тувыл сӯлтыл нуйхатасыт, хӯрмит касыл – са̄лыӈ хумыт сунаныл тармыл лю̄лим тотве̄сыт, ётыл ёсал масхатым са̄лыянылн нуигтаве̄сыт. Нэ̄т я̄нас кассыт, та̄н са̄лыӈсунт ӯнлысыт, са̄лыяныл нас ха̄йтсыт. Щар ма̄к пӯмыщ касыл о̄лыс – хунь са̄лыӈ суныт пуссын аквторыг нёвумтасыт.  

Хум хо̄тпат са̄лыяныл пуссын аквторыг ха̄йтыл миннэ̄ныл порат ма̄ньщи хум Василий Ромбандеев но̄х-патыс. Нэ̄ хо̄тпат халт Анна Ромбандеева о̄выл места вис. Тувыл хум хо̄тпат са̄лыяныл ха̄йтыл минасыт, та порат Анатолий Сметанин о̄влэ̄т ёхтыгпас. 

Сӯлтыл нуйхатманыл порат Сергей Чупров но̄х-патыс. Сун тармыл лю̄лим миннэ порат са̄ртын Алексей Тихонов ёхтыгпас. Ёсал лю̄лим о̄выл места Аркадий Хозяинов вис. Каснэ ма̄хум халт ма̄ньлат пыг наме ла̄ввес – Сергей Хатанзеев.

Са̄лы ӯрнэ хум Андрей Канев «Почётный оленевод ХАНТЫ-МАНСИЙСКОГО автономного округа – Югры» намыл майвес. Касыл о̄лме ма̄ ляпат сцена ва̄рыглавес, э̄ргын ма̄хум э̄ргысыт, йӣквсыт. Но̄х-патум ма̄хум тот янытлаве̄сыт, сыре-сыр мӯйлупсатыл майве̄сыт. 

Мӯй ма̄хум ма̄гыс я̄нас касылыт ва̄рыглаве̄сыт - са̄лыӈ сун ӯлтта поргысыт, тыньщаӈ па̄хвтысыт, халанылт пе̄рщисыт. 

Ё̄рнколт ня̄рнё̄выль тэ̄ӈкве ос исум ща̄й аюӈкве ро̄выс. «Са̄лы ос э̄лумхо̄лас. Мо̄рсыӈ хури» нампа фотоаппаратыл ва̄рим хурит суссылтап о̄лыс. Сака са̄в пӯмыщ хурит акван-атымат, ма̄хум тот маттем та пӯмщалахтасыт. Мӯй мир са̄всыр ханищтапытыл ва̄рыглаве̄сыт, янге-ма̄не щаквщисыт, та̄нти ма̄гсыланыл ка̄тыл э̄рнэ пормасыт ва̄рсыт.

Ирина Самсонова потре ма̄ньщи ла̄тӈыг Светлана Ромбандееван толмащлавес

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 12:05
<!-- -->
Са̄лыквет сунсуӈкве ялсум

    Мансийский
    Русский

Са̄лыквет сунсуӈкве ялсум

Ам ре̄тыӈ ю̄свой э̄тпос 19 щислат Саранпа̄вылн ялсум.  Тувля миным порат са̄в щёс ёл-по̄йтыгла̄лсӯв, пӯрлахтасӯв. Ётыл ос Ягрим па̄вылт ма̄н то̄рмыл майвесӯв, ма̄н таве Кульпас па̄вылн тотаслӯв, тот ос пупо̄йка по̄йкщис. Рущ ма̄хум ос пе̄рна пинсыт, тащир хотум та минасӯв.Ёты хо̄тал ӣтипа̄лай ма̄н Саранпа̄вылн тув та ёхтысӯв . 

Ам са̄т хо̄тал тот о̄лсум. Китыт хо̄тал ос са̄лыӈ ма̄хум каснэ хо̄тал е̄мтыс, тот сака са̄в э̄лумхо̄лас акван-атхатыглас. Сака ёмас хо̄талыӈ хо̄тал та порат о̄лыс, ма̄хмыт ля̄льт ке сунсым, ёмащакв на̄ӈкыс, манкем та̄нанылн ёмас то̄нт о̄лыс. Пуссын та хо̄тал урыл ёмас номт о̄щсыт, сыманыл во̄й кӣвырт путъис. 

Ма̄хмыт тот ё̄рнко̄лыт тӯщтысыт, колыт кӣвырт исылтахтаӈкв ро̄выс, ща̄й аюӈкв, тэ̄ӈкв, тувл хантыт ос ма̄ньщит тыналан ма̄йс ка̄тыл ва̄рим хорамыӈ пормасыт тотыгласыт. Ка̄сыӈ э̄лумхо̄лас ва̄рнэ ва̄рмале ёмащакв ва̄им о̄ньщастэ. Ка̄сыӈ э̄лумхо̄лас такви ва̄рмале ва̄рыс. 

Ма̄хум та̄нки ла̄тӈаныл щирыл осэва̄тал са̄всыр э̄рий э̄рйисыт, хотьют йӣквыс, хотьют сунсыс. Ня̄врамыт ос са̄всыр пӯмащ викторинат ёнйисыт, ха̄йтыгтасыт, хотьютаныл моляхнув ювле ёхты. Та̄н ма̄н пиным хоса тарый нор тармыл осмал а̄лхатасыт, стихыт ловиньтасыт. Са̄лыӈ ма̄хмыт акван-атхатыгласыт, та̄нки халанылт кассыт, ма̄хмыт ос суссыт, хотьютаныл но̄х-паты тах.

Ма̄хмыт э̄рьиманыл порат ам о̄с э̄рый э̄рьюӈкв лю̄люмта̄лсум. Кит э̄рый э̄рйисум, та ва̄рмаль юи-па̄лт ам палтылум ма̄ньщи ма̄хмыт ёхтысыт. Ма̄н тот лю̄льсув, потыртасув. Ётыл ам та̄н палтаныл мӯйлуӈкве я̄лсум, ща̄ил айтве̄сум, тыттуве̄сум, ос хоса потыртым ӯнлысӯв. 

Ёты хо̄тал ма̄н о̄с ва̄щинтахтасув, тот пуссын ма̄ньщит клубта атхатыгласыт. Тот ос ма̄н Дарья Жорник ос Василий Харитонов ёт та урыл потыртасув, хумыс ва̄руӈкв тащир, э̄ртум ма̄ньщи ла̄тыӈ ул вос холы.

 Тот ам о̄с амки э̄рьянум э̄рйисум, ма̄ньщит а̄нум тот ань пуссын ёмащакве ва̄яныл, ам тот тах о̄с ӯравем, ла̄всыт, вос ёхталэ̄юм. Тувл ос «Ма̄нь Ӯсквен» во̄вве̄сум, во̄ртур э̄тпос порат вос ёхталэ̄юм. Тащир ам яласанэ потрум хотум та холас. 

Хотты хо̄тал ос ам ва̄нэ руманум па̄вылн ёхтысыт, ам щё̄питахтасум, о̄с ёмас ӯлм ма̄ньщитна ла̄всум, юв та минасум. А̄нум ёмас, о̄с акв лильпи ма̄ньщи па̄выл, лильпи ма̄ньщи вильтыт ам ва̄щинтасум. Нэ̄мат хуньт са̄лы ат ва̄щинтасум, Са̄ранпа̄вылт ань о̄выл щёс та ва̄санум. 

Ам о̄лнэ палытум хосыт осэва̄тал ут ва̄щинтасум, тувыл тамле са̄лыквет ам ущ ты ка̄саласум, та̄н сака нё̄тнэт ос пӯмыщит. Та̄н нупыланыл сунсым ща̄гтэ̄гын.

 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 13:12
<!-- -->
Са̄лыӈ ма̄хманув касуӈкве ёхталасыт

    Мансийский
    Русский

Са̄лыӈ ма̄хманув касуӈкве ёхталасыт

Ма̄ньполь э̄тпос хо̄тыт ос са̄тыт хо̄талыгт ХАНТЫ-МАНСИЙСК ӯст «Кубок губернатора Югры среди оленеводов» нампа са̄лыл каснэ хо̄тыт ва̄рмаль ва̄рыглавес. Ӯсувн Ха̄льӯс, Белоярский, Сургутский, Нижневартовский ос ХАНТЫ-МАНСИЙСКИЙ районытныл ва̄т нупыл ат ка̄ркам сосса хо̄тпа касуӈкве тыг ёхталасыт. Пуссын аквъёт хо̄тхуйплов хум, онтолов нэ̄ хо̄тпа о̄лыс.

Ты касыл округ мирколт рӯпитан ма̄хум 2013 та̄л па̄сныл ва̄рыглаӈкве о̄вылтасаныл. Округ кӯщай нэ̄ Наталья Комарова ос ва̄ӈын хум Алексей Забозлаев о̄с ты ялпыӈ хо̄талн ёхталасы̄г. Тэ̄н са̄лыӈ ма̄хум пуссын ты ялпыӈ хо̄талыл янытласанэ̄н. 

Ты тэ̄ла э̄лаль тотуӈкве «Лукойл - ЗАПАДНАЯ-СИБИРЬ», «Сургутнефтегаз», «ГАЗПРОМНЕФТЬ-ХАНТОС» ос ма̄-во̄й ма̄ныл но̄х-винэ мо̄т компаният нё̄тмил ва̄ре̄гыт. Та̄н каснэ хо̄тпат ма̄гыс мӯйлупса щё̄питэ̄гыт ос пормасыт тотнэ ма̄гыс ма̄шинат мыгыт.

Са̄лыӈ ма̄хум о̄влэ̄т та̄нки ма̄нанылт касэ̄гыт. Тот хотьютаныл но̄х-паты, та та̄ксар ос молях яласан хо̄тпат щар ё̄рыг о̄лнэ̄ныл ма̄гыс касуӈкве тыг та ке̄тавет. Тыт о̄выл места вим хо̄тпа округ губернатор кубокыл миве. 

Касыл «Мустанг» нампа лувыт о̄щнэ ма̄т щё̄пита̄лвес. Тот мӯй ма̄хум ма̄гыс яныг ӯщлахтын кол ӯнттым о̄лы. Та̄н пуссын акв ма̄т о̄лсыт. Ка̄сыӈ хо̄тпа такви са̄лыянэ тыг тотыглас. То̄ва хо̄тпат э̄тэ-хо̄талэ палыт ХАНТЫ-МАНСИЙСК ӯс мус йисыт. Са̄лыӈ сунаныл, са̄лы тэ̄паныл ос ё̄рнколаныл ёт вуйласаныл. Яныг ма̄шинан та̄лттым тотсаныл. Каснэ ма̄ ляпат ё̄рнколаныл тӯщталасыт, тот тэ̄нут па̄йтсыт ос ӯщлахтасыт. 

О̄выл хо̄тал са̄лыӈ ма̄хум яныг колнакт акван-атыглаве̄сыт. Та̄н тот нэ̄пакн хансым щирыл та̄нки рӯпатаныл урыл китыглаве̄сыт. Са̄лыт ӯнттынэ̄ныл порат хумус ӯргалаӈкве, а̄гмыӈыг е̄мтнэ̄ныл порат хумус пусмалтаӈкве э̄ри, тыи ос мо̄т тэ̄лат урыл хассыт. 

Хотьют маныр ва̄г, та ла̄тыӈ торыг по̄с щуртумтас. Ты ва̄рмаль щирыл са̄лыӈ хо̄тпат баллыл майве̄сыт. Тувыл каснэ тэ̄ла оигпан юи-па̄лт, хо̄тпа манаса̄вит балл атыс, пуссын акван-ловиньтавет. Юи-о̄вылт са̄внув балл атум хо̄тпа но̄х та паты.

Ха̄льӯс район Саранпа̄вылныл ловманкем э̄лумхо̄лас ёхталас. Са̄лыӈ ма̄хум кӯщаиг тот Анатолий Валей лов арыгтем та̄л рӯпиты. Тав такви о̄с тыг ёхталас. Ань ты порат са̄лыӈ ма̄ньлат хо̄тпат тыт кассыт. Ты Сергей Хозяинов, Сергей Хатанзеев оматэ ёт Оксана Хатанзеева, Дмитрий Солянов, Александр Рочев ос мо̄таныт, та̄н пуссын нёлоловит бригадат рӯпитэ̄гыт.

Данил Вынгилев Тамара э̄кватэ ёт о̄лсыг. Елена Рокина о̄с ёхталас. Данил Саранпа̄выл совхозт ветеринарыг рӯпиты. Са̄лыт а̄гмыл ул вос е̄мтэ̄гыт, та̄наныл прививка-уколыл тӯщтыянэ ос акваг уральтым о̄ньщиянэ. Э̄кватэ Тамара са̄ртын ё̄рнколт рӯпитас, ань па̄вылт о̄лы. Мо̄рсыӈ порат са̄лыӈколн яланты.

Каснэ са̄лыт ос мо̄т э̄рнэ пормасыт ӯс мус кит яныг ма̄шинал Олег Вокуев ос Фёдор Рокин тотсы̄г. Тэ̄н ё̄рнколыт тӯщтуӈкве ос мо̄т рӯпата ва̄руӈкве нё̄тсы̄г. 

Пе̄с порат Саранпа̄вылт са̄в са̄лыӈкол о̄лыс. Ань ты накт тот нила бригада хультыс. Анатолий Валей ла̄вме щирыл, ань ка̄сыӈ бригадат хӯрум со̄тыра са̄виткем са̄лы о̄ньщаве, тыгыл но̄х ат са̄вми, аквте̄мыг о̄лы. Са̄лыӈ ма̄хум олнаныл хосан юв ат хультуптавет, та̄ра ойтавет. Та̄л сыс акв щёс па̄вылн ӯщлахтуӈкве ёхталэ̄гыт. 

Ос ань са̄выӈпа̄лэ яныгпа̄ла хо̄тпат хультсыт, ма̄ньлат ма̄хум тот рӯпитаӈкве ат ка̄саще̄гыт, олн мощща ойтаве. Са̄лы ӯрнэ хо̄тпат рӯпатаныл сака та̄рвитыӈ, та̄н ащирмат, раквыт, во̄т порат тох та рӯпитэ̄гыт. Тыима̄гыс ма̄ньлат ма̄хум па̄вылт манос ӯст о̄луӈкве хультэ̄гыт, са̄лыӈколн ат минэ̄гыт. 

Ань сосса ма̄хум ат районытныл ёхталасыт, то̄ва хо̄тпат халанылт ва̄йхатэ̄гыт. Нэ̄т-хумыт та̄нки са̄лыӈ суныл тахамтым, ёсал масхатым ос аквторыг касым минасыт, тыньщаӈ па̄хвтысыт ос мо̄т ва̄рмаль щирыл кассыт. Щар ма̄ньлат хо̄тпа нёлоловхуйплов та̄лэ, яныгпа̄ла хо̄тпа ос хо̄тпан та̄лэ о̄лыс. 

 

Са̄в мӯйлупса Сургутский районныл ёхталам са̄лыӈ хо̄тпат висыт. Та̄н ты каснэ тэ̄лан сака ёмщакв щё̄питахтасыт. Тот о̄лнэ ма̄хум нот палытыл са̄лы ӯрим о̄лэ̄гыт. Ань ты накт та ма̄т пуссын аквъёт китса̄т арыгтем са̄лыӈ хо̄тпа рӯпиты. 

Ка̄сыӈ са̄лы пӯӈ анянылт атса̄ткем са̄вит са̄лы о̄ньще̄гыт. Са̄в са̄лы о̄ньщуӈкве ат ве̄рме̄гыт, ма̄наныл янытэ̄т я̄ӈкылмаӈыг о̄лы. Ты коныпал та̄н ляпанылт са̄в ма̄-во̄й ма̄ныл но̄х-винэ компаният рӯпитэ̄гыт. Яныг пӯӈ аня о̄ньщуӈкве ат а̄ртми.

Са̄лыӈ суныл касум хум хо̄тпат халт о̄выл места Виталий Вылла вис. Китыт места Юрий Кузьмич Тарлин вис, тав Белоярский районт о̄лы. Хӯрмитыг Сургутский районт о̄лнэ хум Виталий Русскин ёхтыс. 

Э̄кват халт са̄лыӈ суныл касым о̄выл места Сургутский районныл Виолетта Сопочина вис. Китыт нэ̄ Сургутский районныл Анастасия Комтина ёхтыс. Хӯрмитыг ос Сургутский районт о̄лнэ нэ̄ Лидия Покачева ёхтыс.

Ё̄рнколт щар атыӈ тэ̄нут па̄йтым о̄выл места Саранпа̄вылныл о̄лнэ нэ̄ Тамара Вынгилева вис. Китыт местат Алла Русмиленко, тав ХАНТЫ-МАНСИЙСКИЙ районт о̄лы. Хӯрмит места Белоярский районт о̄лнэ нэ̄ Валентина Тарлина вис. Та̄н пуссын ёмас мӯйлупсал майве̄сыт.

Касылыт оигпам юи-па̄лт ка̄сыӈ хо̄тпат атум балланыл акван-ловиньтаве̄сыт. Тох е̄мтыс, о̄выл места Сургутский районныл ёхталам хум Виталий Юрьевич Вылла но̄х-патыс. Хум ка̄ркамыг касме ма̄гыс «Бураныл» мӯйлуптавес. Э̄кват халт ос Сургутский район Русскинская па̄вылныл о̄лнэ нэ̄ Виолетта Сопочина но̄х-патыс. Тав о̄с «Бураныл» мӯйлуптавес.

Ты коныпал ёмас ё̄рнкол щё̄питаме ма̄гыс китыт местал Саранпа̄выл ма̄хум майве̄сыт. Щар нё̄тнэ са̄лыӈсун ма̄гыс о̄с Саранпа̄вылныл ёхталан хум Сергей Анатольевич Хатанзеев янытлавес. Тыщир ты сосса ма̄хманув мӯйлысыт. Ка̄сыӈ хо̄тпа ща̄гтым хультыс. 

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 13:16
<!-- -->
Ма̄щтыр нэ̄ о̄лупсатэ урыл потыр

    Мансийский
    Русский

Ма̄щтыр нэ̄ о̄лупсатэ урыл потыр

Октябрьский район Большой Атлым па̄вылт Людмила Ивановна Обатина, такви о̄парищ наме Эмелева, о̄лы. Тав Салехард ӯс училищат ханищтахтас. А̄стламе юи-па̄лт 1982 та̄лт ма̄ньлат а̄ги ты па̄вылн рӯпитаӈкве ке̄твес. А̄с я̄ ва̄тат ӯнлын па̄выл таве̄н сака мӯстыс, тыима̄гыс тот о̄луӈкве хультыс. 

Ре̄тыӈ ю̄свой э̄тпост ам ты па̄вылн ялсум. Тот ханты ма̄хум ща̄нь ла̄тӈыл диктант хассыт. Людмила Ивановна о̄с тув ёхталас. Ам тав ётэ тот хо̄нтхатыгласум. Нэ̄ такви о̄лупсатэ урыл а̄нумн мощ потыртас.

Тав па̄вылт са̄в та̄л нэ̄пак ловиньтан колт рӯпитас. Ты коныпал ханты ма̄хум э̄ргыглам э̄ргыт, мо̄йтыт, а̄мщит ос пе̄с потрыт акван-атыс ос нэ̄пакн хансыс. Тувыл школат ня̄врамыт ханты ла̄тӈыл ханищтым мощ рӯпитас. 

Людмила такви яныгмам па̄влэ̄т ма̄ньта̄гыл э̄ргуӈкве ос йӣквуӈкве ханищтахтас. Ты ва̄рмаль тав сака э̄руптас. Хунь Большой Атлым па̄вылн ёхтыс, тот са̄в яныгпа̄ла хо̄тпа о̄лыс. Сосса мир ялпыӈ хо̄талыт ва̄тихал ва̄рыглаве̄сыт. Тыима̄гыс тав тот ёнгынкол ва̄рыс. Ётыл ма̄хманэ ёт мо̄т па̄влытын, ӯсытын мӯйлым яланта̄лыс, хантыт о̄лнэ-хӯлнэ накыт ма̄хумн суссылтас. Нэ̄ такви хорамыӈ супыт, нуйсахит ю̄нты, сакныл сакква̄лгыт харты ос мо̄т са̄всыр пормас ва̄ри. Тав тот о̄лнэ мирн ёмщакв ва̄ве.

А̄ще Иван Яковлевич Эмелев 1941-1945 та̄лытт Ленинградский фронтыт стрелковый полкыт хо̄нтлым яласас. Война юи-па̄лт юв ёхтыс, нэ̄ тотыс. Э̄кваг-о̄йкаг Ха̄льӯс район Самутнёл па̄вылт о̄лсы̄г. Людмила тот ты самын патыс. 

А̄тятэ ос кит каӈк о̄ньщис. Николай яныг хо̄нт порат хо̄нтлыматэ хотты ма̄т ня̄лн саквата̄лвес. Хум юв ёхталас, мощ о̄лыс, ос ты саквата̄лым паттат молях а̄тимыг та е̄мтыс. Акв каӈке Алексей ос хо̄нтлым ва̄та̄л ма̄т патыс. Ня̄враманэ ань тыг мус тав уре̄тыл нэ̄матыр ат ва̄гыт. Та̄н Белоярский ӯст о̄лэ̄гыт. 

Та̄н колта̄гланылт ат ня̄врам яныгмасыт, тав пити-патта а̄ги. Ань такке̄т хультыс, каӈканэ-увщиянэ пуссын хотталь щалтсыт. Та̄н пуссын Белоярский район Полноват па̄выл школат ханищтахтасыт. То̄нт ня̄врамыт Самутнёл па̄вылныл лувыл тув тотыглаве̄сыт.

А̄гикве лов класс тот а̄стлас. Тувыл э̄лаль Салехард ӯст ты ханищтахтас. Та юи-па̄лт округувн рӯпитаӈкве во̄вхатас. Тох ты ма̄ньлат нэ̄кве Большой Атлым па̄вылн ёхтыс. Ань тыг мус тот о̄лы. 

О̄йкатэ Александр Алексеевич Обатин, ханты хум, Большой Атлым па̄вылт самын патыс, тот яныгмас. Тав на̄йпос ва̄рнэ станцият са̄в та̄л рӯпитас. Ань пенсият о̄лы. Па̄выл ляпат о̄лнэ я̄т хӯлпаи. Ка̄сэвыт, сортыт ос мо̄т хӯлыт тэ̄нэ ма̄гыс пувиньта̄лы. Па̄влыӈ ма̄хум хӯл алыщлан ё̄рыл ты о̄лэ̄гыт. Тэ̄лы порат ма̄хум яныг па̄выл мус тэ̄лы лё̄ӈх хосыт ма̄шинал яласэ̄гыт. Туи ос я̄ хосыт «Метеорн» та̄лым минэ̄гыт. Воссыг мо̄т яласан лё̄ӈх а̄тим. 

Нэ̄г-хумыг нила ня̄врам янмалтасыг, ань хӯрум хультыс. Пыге̄н Алексей па̄вылт о̄лы, тракторыл яласым рӯпиты. Котиль а̄гитэ̄н Нина Белоярский ӯс пӯльницат ня̄врам самын патнэ ма̄т рӯпиты. Ма̄нь а̄гитэ̄н Зинаида Тюмень ӯс институтыт ня̄врам ханищтан хо̄тпаг ханищтахтас. Ань Белоярский ӯст ма̄нь ня̄врамыт ӯргалан колт рӯпиты. Тав о̄с оматэ хольт ханты мир о̄лнэ-хӯлнэ нак э̄лаль тоты, э̄ргим ос йӣквим са̄всыр ма̄т яласы. 

А̄гииг ка̄сыӈ туи ще̄мьяӈ та̄гыл па̄вылн ӯщлахтуӈкве ёхталэ̄г. Тэ̄нки яныгмам ма̄тэ̄н ат ёрувлытэ̄н. Омаге̄н-атяге̄н акваг нё̄тэ̄г.

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 13:17
<!-- -->
Пӯри тэ̄нэ хо̄таланылт хумус мӯйлысыт

    Мансийский
    Русский

Пӯри тэ̄нэ хо̄таланылт хумус мӯйлысыт

Ам ань А̄с ма̄ньщи хум Никита Партанов рущ ла̄тӈыл ке̄тум потранэ ма̄ньщи ла̄тӈыл э̄лаль толмащлыянум. Кит потрыг таве̄н Клавдия Ивановна Пакина потыртас. 

Ты нэ̄ 1959 та̄л ма̄нь таквсы э̄тпост самын патыс, мо̄лты та̄л 60 та̄лэ то̄влыс, таима̄гыс ма̄н ань таве янытлылӯв.

Клавдия Пакина Ягрим па̄вылт о̄лы, такви ще̄мьятэ урыл нэ̄ тох ла̄выс: «Ме̄н Михаил о̄йкаме̄нтыл 1975 та̄лт ва̄йхатсуме̄н, тав ам каӈкагум ёт румаӈыщ о̄лыс. Та порат ам Саранпа̄вылт ӯйхул янмалтан пēрмат тэ̄нут па̄йтнэ нэ̄г рӯпитасум. Са̄в рӯпитасум, хум ва̄руӈкве иӈ ат номсысум. 

Акв а̄пщим 1977 та̄лт армияныл юв ёхтыс ос ме̄н Ягрим па̄вылн каӈкагме̄н палт мӯйлуӈкве минасме̄н. Тот Миша ёт о̄ста хо̄нтхатсуме̄н, тав а̄нум акван-минуӈкве во̄выстэ. Ам тай тав палтэ минуӈкве матрыг э̄ссамтасум, Ягримн о̄лмыгтамумт акван-юрщхатсуме̄н кос ос ам каӈкагум палт тот о̄лсум. 

Акв щёс Миша ща̄не ёт ёхтысы̄г, нэ̄ ла̄выс: «Э̄руптахтым о̄лэгы̄н ке, ам колумн о̄лмыгтэ̄н». Та щирыл ме̄н 1978 та̄лт акван та минасме̄н, о̄влэ̄т тав ща̄нэ колэ̄т о̄лсуме̄н, ётылнув ущ ме̄нки колыӈыг е̄мтсуме̄н. Ам пӯльницат рӯпитасум, о̄йкам на̄й ке̄рква̄глыт уральтан хо̄тпаг о̄лыс.

Пӯри во̄ртур э̄тпост рущ щирыл ва̄рыслӯв. Рӯтанув пуссын акван-атхатыгласыт, са̄в ма̄ньлат хо̄тпат мӯйлысыт. Мирколт акван-хасхатсуме̄н, пӯри тэ̄нэ пасан атсӯв ос яныг атыӈ ма̄гыӈня̄нь ва̄рсӯв. Тувыл ме̄н, нэ̄г-хумыг, юв ёхтумаме̄н порат о̄ныпум ня̄нил ос солвал хусапыӈ та̄гыл юв ӯрвесме̄н. Ам таве акваг омаг ла̄выслум. 

О̄йкаме̄нтыл ме̄н хӯрум ня̄врам янмалтасме̄н. Яныг а̄гиме̄н, Светлана ань Тюмень ӯст о̄лы, тот акв ЖКХ колт инженер-диспетчерыг рӯпиты. Анатолий пыгме̄н Приобье па̄вылт о̄лы ос тот рӯпиты. Сака ёмас ва̄рнэ рӯпататэ ма̄гыс Ягрим па̄вылт «Янытлан па̄ртын» наме хансым о̄лы. Ольга ма̄нь а̄гиме̄н ХАНТЫ-МАНСИЙСК ӯст Югорский университет а̄стлас ос юв ёхтыс, ме̄н ёт ме̄н о̄лы. Ты тэ̄лат ма̄гыс ам хот-ща̄гтэ̄гум, воссыг маныр э̄ри, пуста̄гыл пуссын вос о̄лсӯв».

Тувыл Клавдия Ивановна ма̄ньщи щирыл пӯри тэ̄нэ ва̄рмалит номылматас. 1970 та̄лт тав увщитэ Галина Семёновна ос Иван Семёнович Таратов акван-минасы̄г. Ты э̄лы-па̄лт тэ̄н акван-ха̄йталавесы̄г, хумитэ рӯт ма̄хманэ Галина оматэ-а̄тятэ колн ёхталасыт ос тот акван та потыртахтасыт. 

То̄ва пе̄с накыт ма̄навн сака пӯмщиг о̄лсыт. Ню̄сумнэ ос о̄нып ща̄лыголн туляг я̄ӈквинаӈ ӣстаканын та̄ратасы̄г, тувыл пе̄нтхтасы̄г. А̄ги пӯри тэ̄нэ порат нё̄тнэ ма̄ньщи супыл масхаты ос то̄рыл пинхаты. Тэ̄лы я̄ӈк пӯрка масы. Хум хо̄тпа тай рущ суп масуӈкве ве̄рми ос ня̄рал масхаты. 

Пӯрияныл о̄влэ̄т Саранпа̄вылт о̄лыс, тот хӯрум хо̄тал мӯйлысыт, йӣквсыт, э̄ргысыт. Тувыл нэ̄г-хумыг Сӯкыръя па̄вылн яныгпа̄ла ма̄ньщит палт тотвесы̄г. О̄влэ̄т пуссын Григорий Николаевич Сайнахов колэ̄т мӯйлысыт. Тав колэт яныг пасан щё̄питавес, ма̄ньлат нэ̄г-хумыг ма̄ньщи щирыл а̄рсын тотсы̄г ос пе̄с ма̄хманыл щирыл пасан ва̄тат ӯнлысыт. 

Китыт хо̄тал нэ̄г-хумыг мо̄т матумпа̄ла хо̄тпа колн во̄выглавесы̄г, тот о̄с аквтох а̄рсын нэ̄гсаласыт ос пасан ва̄рыгласыт. Ётыл пе̄рнаӈ ща̄нь колн щалтсасыт, тот о̄с мӯйлысыт. 

Пе̄с ма̄хманув сака ёмщакв пӯри тэ̄сыт, пасананыл хӯлыӈ ос нё̄влиӈ тэ̄нутыл та̄глэ̄кв, тот та па̄йтым тэ̄нут, та ня̄рхул, та ня̄рнё̄выль, пил а̄ныт ӯнтталэ̄гыт. Ма̄хманув са̄ртын сур ӯнттыгласыт ос сур айсыт.

Тэ̄лы порат лувыӈ суныл манос са̄лыӈ суныл па̄выл халт яласасыт. Луваныл сыс хорамыӈ то̄рыл пиныяныл, ло̄ӈханьщап тагатэ̄гыт, сунаныл о̄с хорамтыяныл. Са̄лыӈ сун о̄с нё̄тнэг хорамтаве, вы̄гыр о̄льпыл сартым сув выгыт. Туи порат ма̄хум ха̄пыл яласасыт мӯйлуӈкве. Тыи сака пӯмыщ пора о̄лыс».

Пе̄с порат ма̄ньлат а̄гит-пыгыт акван-миннэ̄ныл э̄лы-па̄лт пе̄с ма̄хманувн сака уральтым о̄щве̄сыт, тэ̄н ляпа рӯтыг ул вос о̄лсыг. Хотьютаныл рӯтыг о̄лэ̄г ке, акван-минуӈкве ат та̄ртвесы̄г.

Никита Партанов хансум потре ма̄ньщи ла̄тӈыг Тамара Мерова толмащластэ

Рубрика: 

    Соссаӈ мир о̄лупса - Жизнь народов Севера 

Номер Луима сэрипос: 
№ 5 (1215)
Чт, 03/12/2020 - 13:19
<!-- -->

Ма̄ньщи ла̄тӈув финнытн ханищтаве

Ты тӯя ам Финляндиян Хельсинский университн финно-угор ла̄тӈыт ва̄нэ хо̄тпатн во̄выглаве̄сум. Ань финно-угор рӯтыт о̄лнэ мирыт ща̄нь ла̄тӈаныл  ханищтан колт Рихо Грюнталь кӯщай хумыг о̄лы. Тав ётэ рӯпитан учёныит са̄всыр проектыт щё̄питэ̄гыт ос тэ̄лаг ва̄рияныл.

 Сусанна Виртанен, тот рупитан нэ̄, мо̄лты та̄лт лӯима̄ ма̄ньщит ла̄тӈаныл ханищтан щё̄сыт щё̄питас. Тав ма̄ньщи потрыт финн ла̄тӈыг толмащлыянэ ос ты ка̄сыӈ предложеният  ловиньтым, та̄н тох та э̄лаль ханищтахтэ̄гыт. О̄выл курсыт 2019 та̄лт ва̄рыглаве̄сыт. То̄нт нёлолов финн а̄гит-пыгыт ханищтахтуӈкве ёхталасыт. Та̄н пе̄с ща̄нь ла̄тӈув нэ̄пакн хумус хансым о̄лыс, ма̄ньщи алфавит ос ань хумус потыртэ̄в, тыи та̄ра-паттысыт. 

2020 та̄л о̄вылтахтам порат нила а̄ги ма̄ньщи ла̄тыӈ э̄лаль ханищтаӈкве хультсыт. А̄гит 28 щё̄сыт сыс ма̄ньщи ла̄тӈыл потыртаӈкве ханищтаве̄сыт. Тувыл та̄н та̄нки матыр-а̄ти э̄лаль вос паттэ̄гыт ос ётыл ма̄нь потрыт вос хансэ̄гыт. 

Ам тот о̄лмум сыс туп акв урокын университетт ялуӈкве а̄лымасӯм, мо̄таныт ищхӣпыӈ ут хосыт о̄лсыт. Ты хо̄тал э̄лы-па̄лт университет кӯщай хум Яри Кавели Ниемеля ищхӣпыӈ ут хосыт потыртас. Тав ла̄выс, ма̄ янытыл коронавирус а̄гмыл са̄в ма̄хум е̄мтсыт. Ле̄ккарыт ты а̄гм пусмалтан тэ̄рпи иӈ ат хо̄нтсыт, та сыс а̄гмыӈ хо̄тпат порсэ̄гыт. Ань тамле та̄рвит накыт та̄н палтаныл ул вос е̄мтсыт, акваг ӯргалахтуӈкве э̄ри. Таима̄гыс аквъёт рӯпитан ма̄хманэ ос университетт ханищтахтын а̄гит-пыгыт пуссын юил ищхӣпыӈ ут хосыт рӯпитаӈкве ла̄всанэ. То̄нт ма̄н яныгпо̄ль э̄тпос атхуйплов хо̄талэ мус юн ӯнлантаӈкве ла̄вве̄сув. 

Та о̄выл лекциян кит финн а̄гииг университетн ёхталасы̄г, тыи Лаура Туоминен ос Кайсла Кахейнен. Ам тэ̄н ётэ̄н тот ва̄йхатасум. Кит а̄гииг, Туули Савела ос Ида Аирасмаа ищхӣпыӈ ут хосыт потыртасы̄г. Тувыл Чилла Хорват, венгр а̄ги, о̄с ёхталас. Ты та̄л тав Хельсинский университетн о̄с во̄ввес. Тав ма̄ньщи ла̄тыӈ ва̄г ос ма̄н округувн ёхталас, ань ос йильпи ла̄тӈытыл пӯмщалахты. Ань Чилла финн ос ливы ма̄хум ла̄тӈыг ханищтаӈкве патсаге.

Сусанна Виртанен матахмат та̄л Венгрият о̄лыс ос венгр ла̄тыӈ ёмщакв ва̄гтэ. О̄влэ̄т такви о̄лнэ ма̄тэ̄т тав венгр ос ма̄ньщи ла̄тӈыл пӯмщалахтуӈкве патыс ос Сегед университетт э̄лаль ханищтасаге. Ань а̄гит та̄нки халанылт финн ла̄тӈыл потыртасыт. Ме̄н Чилламе̄нтыл матыр ат ке торгамтыме̄н, Сусанна о̄влэ̄т венгр ла̄тӈыл таве̄н ла̄ви, тав ос а̄нумн рущ ла̄тӈыл толмащлытэ. 

Студентыт ханищтан ма̄гыс Сусанна ма̄ньщи потрыт, пе̄с э̄ргыт, мо̄йтыт пе̄с нэ̄пакытыт хо̄нты. Йильпи потрыт «Лӯима̄ сэ̄рипос» газетавт ля̄ххалыт ловиньтым ва̄г. Тувыл ты потрыт финн ла̄тӈыл толмащлыянэ ос а̄гит-пыгытн потырты. То̄ванакт та̄н аквъёт толмащлыяныл. Та щирыл ма̄хманув хумус о̄лэ̄гыт, маныр ва̄ре̄гыт, ма̄н хансум потранувныл та̄ра-паттым о̄ньщияныл. 

Ам та̄н ма̄гсыланыл ма̄ньщи ла̄тӈыл диктофон хосыт потрыт хассум ос та̄н хӯнтлысаныл. Та̄нанылн ма̄н ща̄нь ла̄тӈув хӯнтамлаӈкве сака пӯмыщ о̄лыс. Тувыл та̄н та̄нки матыр потрыт о̄с щё̄пита̄лсыт, кина-охсаг хассаныл ос видео хосыт суссылтасыт. 

А̄нумн тыи сака мӯстыс. Тамле тэ̄лат та̄наныл экзамен ма̄гыс ва̄руӈкве э̄рсыт. Ам ювле минам хо̄талумт а̄гит экзамен мисыт. Сусанна ла̄выс, а̄гит пуссын ёмас оценкал пинсанэ.  

Мо̄тыт та̄лт ань тамле ханищтан тэ̄лат э̄лаль тотуӈкве номсэ̄гыт.  Финляндият а̄нумн таи мӯсты, тот ма̄хум ма̄нь та̄гыл финн ос швед ла̄тыӈ ва̄гыт, тувыл школат мо̄т мир ла̄тӈыт ханищтэ̄гыт. Та̄н тамле номтыӈ ма̄хум та.

Тамара МЕРОВА
 

Рубрика: 

    Рӯтыг о̄лнэ мирыт - Финно-угорские народы и события 

Номер Луима сэрипос: 

