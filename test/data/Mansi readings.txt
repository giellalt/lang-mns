Паща ōлэн!
Паща, паща!
Хумус ōлэ̄гын?
Ёмас.
Ōс ёмас ōлэн!
Ōс ёмас ӯлум!
Наӈ намын ма̄ныр?
Ам намум Анна.
Наӈ хотыл ёхтысын?
Ам тыг Ханты-Мансийск ӯсныл ёхтысум.
Ма̄ньщи ла̄тӈыл наӈ ха̄сэ̄гын-а?
Ам ма̄ньщи щирыл потыртаӈкве таӈхе̄гум.
А-а. 
Остыгыл. 
А̄ти.
Пӯмащипа!
Сōтыӈыщ ōлэн!
Пус ка̄т, пус ла̄гыл!
То̄рум ёт, О̄тыр ёт!
Сōтыӈ лё̄ӈхыл минэн!

Тыныӈ ма̄тем,
Сы̄стам я̄тем,
Посыӈ хо̄тал,
Совыӈ э̄т!

Карыс нё̄ртем,
Ялпыӈ во̄ртем,
Са̄лыт ма̄гыс,
Войкан тэ̄п!

Са̄лы пӯӈыт,
Та̄глыӈ суныт,
Нё̄рт ялэ̄гыт
Тыгле-тув.

Сюниӈ ма̄тем,
Нё̄тнэ татем,
Ма̄ньси мирум,
О̄лнэ ма̄!
Сату – финн а̄ги. Тав Финляндият о̄лы. Тав Хельсинки Университетт ханищтахты. Тав ма̄ньщи ла̄тыӈ ханищтахты. Сату ань Ханты-Мансийск ӯст о̄лы.
А̄c-угорский институтт конферения о̄лы. Учёный хо̄тпат лекцият ловиньтэ̄гыт, са̄в мир хӯнтлы. 
Тыи Юван. Тав ма̄ньщи. Тав ма̄ньщи хум.
Тыи Лариса. Тав рущ учёный нэ̄. Тав Ханты-Мансийск ӯст о̄лы. 
Тыи Амир. Тав таджик аспирант. Тав о̄с Ханты-Мансийск ӯст о̄лы. 
Тыи Римма. Тав ханты нэ̄. Тав Касум па̄вылт ханищтан хо̄тпаг рӯпиты.
Тав Хайдар. Тав хатань хум. Тав Сургут ӯст о̄лы.
Тав Кирилл. Тав саран о̄йка. Тав Саранпа̄вылт о̄лы. 
Тав Аграфена. Тав ё̄рн э̄ква. Тав Нумто па̄вылт рӯпиты. 
А̄с-угорский ма̄хум театр ёнги. Сату тыи сака мусты. Тулыглап юи-па̄лт ёӈын хотпат ос мӯй хотпат театрыт хультэ̄гыт.
- Ам Дарья Васильевна. Ам А̄с-Угорский ма̄хум театрыт рӯпитэ̄гум.
- Ам Наста. Ам ма̄ньщи нэ̄. Тав Улякщи. Тав ма̄ньщи хум.
- Ам Ольга. Ам о̄с театрыт рӯпитэ̄гум. Тав Оксана. Оксана ищколат яласы. Ме̄н Ханты-Мансийск ӯст о̄лыме̄н. 
- Ты ня̄врам хоӈха?
- Тыи Ваня.
Югра Рущ ма̄т, Сибирьт о̄лы. Югра ма̄т матахмат яныг ӯсыт о̄с сав мань па̄влыт о̄лэ̄гыт. Юграт нё̄тнэ, сыстам ма̄вит ос о̄лы. Ма̄т са̄всыр пум ос йӣв яныгми, во̄рт са̄в ӯйхул, витт атыӈ, тыныӈ хӯл уйгалы. Ка̄сыӈ пил такви ма̄т яныгмы. Морых нюрмыт яныгмы, саӈвлыпил ня̄рт яныгмы. Са̄внипил во̄рт о̄лы. Суйпил тунраӈ ма̄т, ӯсморах о̄с во̄рт яныгми. Яныг я̄тыт сорт, мохсыӈ, хулюмхул уйгалы, ма̄нь я̄тыт чебак ке̄лы. Сымри тӯрт о̄лы. Товлыӈ ӯйрищыт хо̄т-а̄ти а̄кваг о̄лэ̄гыт. Ва̄сыт, лӯнтыт, хотаӈыт тунтрат тыламлэ̄гыт. Во̄рныл ма̄нь ӯйрищит луйгинэ̄ныл суйтэ̄гыт. По̄люйт, ка̄ткасыт ос ӯринэ̄кват ӯсытн о̄с тыламлэ̄гыт. Во̄рытт са̄в лэ̄ӈын, охсар, нёхыс о̄лы. Во̄рто̄лнут ка̄сыӈ ма̄т о̄лы, во̄рт ос ӯст ля̄пат о̄с яласы. Во̄рто̄лнут сака пилыщмаӈ ӯй, таве э̄руптаӈкве э̄ри. Сибирь хо̄лы е̄ре на̄ин са̄в пе̄ламлавес, таи ма̄гыс Югра ма̄н са̄в во̄ртолнут хайты.
Оксана – ня̄врам. Тав ка̄сыӈ хо̄тал а̄лпыл но̄х-ква̄лы. Тав са̄т щё̄с палэ̄т но̄х-сайкалы, оматэ̄н сыртапыл па̄йтаве. Оматэ онтолов щё̄сныл рӯпиты. Оксана нёлолов щё̄ст ишколат о̄лы. Тав тот акв що̄с мус ханищтахты. Тав хо̄талъятт тэ̄нэ ва̄рмаль юн тэ̄г, та юи-па̄лт «Лылыӈ Со̄юм» центрын мины. Центрыт йӣквуӈкве ос ма̄нь сак хартуӈкве ханищтахты. Тав са̄тыт сыс кит що̄с тув яланты.
Ваня яныгнув пыг, ловит классыт ханищтахты. Тав китыт сменат ханищтахты. Тав о̄с а̄лпыл нох-ква̄лы, колта̄гыл хол-пӯт аквъёт тэ̄гыт. Ваня хо̄талъят мус мӯзыка ишколат нэрнэ-йивыл ёнгуӈкве ханищтахты, мо̄рсыӈ порат уйгалаӈкве ос ялы. Кит щё̄сныл ишколат ханищтахтуӈкве паты, хот щё̄с ман са̄т щё̄с мус тот о̄лы. Э̄типалаг тав сака ӯси, тав юи-о̄выл ва̄гталы паты юв ёхталы.
Улякщи – студент. Таве̄н э̄типалаг рӯпитаӈкве мӯсты, кина сунсуӈкве ос юртыт ёт акван-хонтхатуӈкве э̄рупты. Таве̄н а̄лпыл нох-ква̄луӈкве ат мӯсты, а̄лпыл университетн минуӈкве сака ат э̄рупты. Яныг ӯс мир копе сака ат аи, ос Улякщи ка̄сыӈ а̄лпыл копе  а̄ны аи. Ма̄хум Россият са̄т хо̄тыт хо̄талытт о̄с рӯпитэ̄гыт, таима̄гыс Улякщи туп са̄тыт хо̄талт ӯщлахты о̄с университетн ат мины. Тав то̄ванакт концертн мины, ты юи-па̄лт юртанэ ёт сур аи.
Наста редакцият рӯпиты. А̄лпыл нох-ква̄лы ос хол-пӯт пайты. Тав онтолов щё̄сныл акв щё̄с мус рӯпиты. Акв ос кит що̄с халт юн мины. Кит щё̄ст оста редакцият ӯнлы ос компьютерт хансы. Наста ля̄ххалыт тотуӈкве сака э̄рупты, таве̄н ты сака мӯсты. Сав сапраниян, сунсыглапн яланты, са̄всыр ма̄хум ёт акван-хо̄нтхаты. 
Сибирь по̄лям ма̄, тыи пуссын ва̄гыт. Юграт о̄выл тӯйт сӯкыр э̄тпост тӯйты. Ма̄ньтаквс э̄тпост по̄люӈкве па̄ты, э̄тпос холнэ порат я̄т лап-по̄лявет, тэ̄лы пора о̄вылтахты. Тэ̄лы порат Ханты-Мансийск ӯст морсыӈ порат -35 ман -40 градус е̄мта̄лы, Югра хо̄тал нэ̄глын е̄р нупыл о̄лнэ ма̄т -50 градус о̄лыглы. Хунь хоса по̄льты, Ханты-Мансийск ӯст тэ̄лы лё̄ӈхыт ва̄равет. Тэ̄лы лё̄ӈхыт та̄л котиль э̄тпосныл ма̄ньполь э̄тпос мус рӯпитэ̄гыт. Так во̄т хунь во̄ты, ма̄нь ащирма ос яныг ащирмыг торгамтахты. Ханты-Мансийск ӯст о̄с я̄т ва̄татт акваг во̄ты. -35 гра̄дусныл ащирмаӈнуве̄г ке о̄лы, ня̄врамыт ишколан ат минэ̄гыт. 
Тэ̄ли ма̄ньполь э̄тпос холнэ мус мины. Тӯя яныгполь э̄тпост о̄вылта̄лыглы. Йӣвытт тов-са̄витыт нэ̄глантэ̄гыт, тӯйт о̄с яӈк паттыиг ня̄рппум оспа ва̄нсы яныгмы. Хо̄талытт хосанувыг ос ре̄гыӈнувыг е̄мтэ̄гыт, йӣвытт лӯптаныл на̄ӈкэ̄гыт. Я̄ӈк на̄тнэ э̄тпост я̄ӈк хот-саква̄лы, я̄тыт па̄лыг-патэ̄гыт. Ма̄-витыт а̄кваг тох та, мо̄рты ма̄т са̄ртыннув толуӈкве о̄вылтахты, лӯи ма̄т ётылнув толы.
Лӯпта э̄тпост иӈ ма̄к тув о̄лы, э̄тыт войканыг е̄мтэ̄гыт, а̄ти турман, э̄т сака ва̄ти, туп акв щё̄с хосаг о̄лы. Тӯяг хорамыӈ лӯптат, тэ̄пкант яныгман утыт туп балконытт, теплицатт яныгме̄гыт. Тувыл ма̄хум дачатт, тэ̄пканытт рупитэ̄гыт, картопка, паприка, огурец, помидор, саймпум, анькас, щӯртни ӯнттэ̄гыт. Тэ̄пканытт яныг пил яныгман йӣвыт а̄тим, тув арге̄н ва̄ти. Во̄рытт ля̄м сё̄риты, са̄в ӯс морах, та̄хтпил, во̄ртур э̄тпост морах, я̄т ва̄тат вы̄гыр пил яныгмы.
Туи порат Сибирьт сака ре̄гыӈ, то̄нт 25, 30, ин 35 крадус о̄луӈкве ро̄ви. Во̄ртур э̄тпос юи-о̄вылт лӯптат вощрамыг е̄мтэ̄гыт, та̄н молях ёл-патэ̄гыт. Ха̄ль во̄рт ты порат со̄рни ракв ракви. Таквсы порат ла̄хыс, сӯйпил, саӈквлыпил ва̄туӈкве ро̄ви. Таквсы Сибирьт сака нё̄тнэ, туп ва̄тииг о̄лы, туйт сака молях туйтуӈкве па̄ты. 
Ханты-Мансийскыт Сату общежитиет о̄лы. Тав ма̄нь колнакт о̄лы. Колнакт кит пе̄рина, кит пасан, акв норма ос акв искап о̄лы. Пасаныг иснас э̄лы-па̄лт лю̄ле̄г, пе̄ринаг пасаныг онтсыл. Иснас ля̄льт, а̄ви ёмаспалэт ма̄нь кухня о̄лы, кухнят кӯр, яӈк искап о̄с а̄ны искап о̄лы. А̄виныл ма̄нь колнак о̄вылта̄хты. Акв па̄лэт ванная о̄лы, тот душ ос туалет. Мот па̄лэт корридор хосыт минэ̄гын. Тыи ма̄нь колнакт о̄выл этажыт ӯнлы. Тамле ма̄нь колытыт ханищтан хо̄тпат, ня̄врам ёт о̄лнэ ханищтахтын хо̄тпат ос общежитиет рӯпитан хо̄тпат о̄лэ̄гыт. Мо̄т этажытыт ханищтахтын хо̄тпат о̄лэ̄гыт, тот яныгнув колнакыт о̄лэ̄гыт, акв колнакт хӯрум-нила хо̄тпа о̄лы.
Сату Ханты-Мансийскыт ма̄ньщи юртыт иӈ о̄ньщи, та̄н таве то̄ванакт мӯйлуӈкве во̄вияныл. Яныг ӯсыт ма̄ньщит, хантыт яныг квартират манос колыт о̄лэ̄гыт, та̄н о̄лнэ ма̄т са̄в колнак ос са̄вщир машина о̄ньще̄гыт: маснут поснэ машина, тэ̄нут исылтан ут, порс хоснэ ут, телевизор, компьютер о̄с ищхипыӈ ут. Сату мӯйлуӈкве хунь мины, та̄н кухнят пасан ва̄тан ӯнлэ̄гыт, ща̄й ае̄гыт, салат ман ма̄гня̄нь тэ̄гыт, по̄тыртэ̄гыт. Ща̄й айнэ юи-па̄лт ва̄тихал телевизор сунсэ̄гыт, ма̄ньщи ман рущ ля̄ххалыт хӯнтлэ̄гыт, ман DVD-ныл ма̄ньщит урыл ма̄нь кинат сӯнсэ̄гыт.
Сату юртанэ па̄лт э̄т ат хӯлы, таве̄н 11 щё̄с мус ювле минуӈкве э̄ри, 11 щё̄ст общежитие лап-пантаве. Таквсы ос тӯя порат ла̄глыл мины. Тэ̄лы порат, хунь кон ащирма о̄с турман о̄лы, тав маршрутка ӯри.

Лариса са̄нсын пыге выгтэ. Пыгрыщ суиӈыщ лю̄ньщи.
- Тав маныре а̄гмыӈ? – Сату китыглахты.
- Пуӈканэ яныӈме̄гыт, ты а̄гмыӈ, тав таима̄гыс лю̄ньщи.
- Хумус тавын нё̄тэ̄гын?
- Ам таве̄н ща̄й, ёнгут ман ня̄врамыт ма̄гыс ва̄рим тэ̄рпи мыглум, таве тыщыр ротмалтылум. – Лариса ла̄ви.
Со̄ль, пыгрищ ня̄врам няртылтан утныл мощща аи, самаге иӈ самвитыӈын кос ос тав кӯньгуӈкве та паты.
- Тав яныг пыг кос, – Лариса ла̄ви. – Тав ма̄ньщи ла̄тыӈ ёмщакв торгамты. Сунсэн!
Тав пыгрищ нӯпыл хӯтала̄лым китыглытэ:
- Наӈ самагы̄н хо̄т о̄лэ̄г?
Пыгрищ самаге хӯлты.
- Наӈ пукин хо̄т о̄лы?
Пыгрищ пукитэ хӯлты.
- Наӈ пӯӈк а̄тан хо̄т о̄лы?
Пыгрищ хоса а̄танэ аняг пины.
- Тав войкан а̄тпаг хульты ман а̄ти? – Сату китыглахты.
- Ат ва̄глум – Лариса номсым ла̄ви. – Ам ще̄мямт ма̄хум туп мань порат войкан а̄тпаг о̄лэ̄гыт, яныгман порат сэ̄млыг е̄мтэ̄гыт. Юван а̄танэ ань иӈ войканыг о̄лэ̄гыт. Тав а̄пщитэ а̄танэ пуссын войканыт. Сунсэ̄в тах. 
- Тав самаге атырхариг о̄лэ̄г тах.
- А-а, со̄ль, сас атыгхари оспа са̄мыг о̄ньщиме̄н. Тыи мо̄рсыӈ ва̄рмаль.
- Ты пыгрищ Ханты-Мансийск ӯст маньщи ла̄тӈыл хаснэ̄г яныгми. Тыи о̄с мо̄рсыӈ ва̄рмаль.

Сату ань мӯйлуӈкве о̄с минас. Тав Улякщи ос Наста па̄лт ща̄й аи. Улякщи ма̄нь нэ̄пак пасан тармылн пины.
- Сунсэ̄н, тыи ам фотоальбомум – тав ла̄ви.
- Маныр ты фотоальбомыт о̄лы? – Сату китыглахты. 
- Ам ос ще̄мям хӯрыт. 
- Ты альбом сака ма̄нь. 
- Ты альбом сака ма̄нь, ам туп мощща хӯрыт о̄ньще̄гум. Тыхо̄тал фотоаппаратын ман ще̄пт о̄щнэ телефонын цифровый хурит ва̄равет, ты хурыт альбомн ат пинавет, сӯрум дискын о̄ньщавет. Ще̄мямныл щар пе̄с хурит войканыг-сэ̄млыг о̄лэ̄гыт, ма̄нь порат ва̄рим хӯрыт сав оспаӈыг о̄лэ̄гыт.
- Тыи о̄выл хӯри. Тэ̄н хоӈхаг? 
- Тэ̄н ане̄квам ща̄наге-а̄щаге. Каллистрат Тимофеевич, тав ма̄ньщи хум, во̄раян хумыг о̄лыс. Тав мо̄т хӯрит о̄с о̄лы, кит ампаге ёт. Э̄кватэ, Мария Григорьевна ё̄рн э̄кваг о̄лыс. Хо̄т ня̄врам о̄щсы̄г. Ты хӯрит ще̄мья пуссын аквъёт ӯнлэ̄гыт: ща̄ниг-а̄щиг, кит а̄гиге̄н ос нила пы̄ганэ̄н. 
- Ане̄квагын-а̄що̄йкагын хо̄т о̄лэ̄гыт? 
- Тэ̄н а̄тимыг е̄мтсы̄г, акв ос кит сасыг о̄ньще̄гум. Сасгыг Сӯкуръя̄ о̄с Я̄сунт па̄вылт о̄лэ̄г, аквум Тюмень ӯст рӯпиты.
- Оман ще̄мьятэ̄т щар ма̄ниг о̄лыс?
- А-а, омам, Светлана щар ма̄ниг о̄лы. Тав а̄тямныл ат талыл ма̄ньнув. Тэ̄н Ня̄хщамво̄ль па̄выл ишколат аквъёт ханищтахтасы̄г. Омам интернатт о̄лыс, а̄тям ще̄мятэ Ня̄хщамво̄льныл о̄лыс.
- А̄тян о̄с сав ягпыг о̄ньщи? 
- А̄тям, Сергей Михаилович яныг ще̄мьят самын па̄тыс, щаще̄квам-о̄пам онтолов ня̄врам о̄щсы̄г. О̄пам во̄рт, щаще̄квам колхосыт рӯпитас. А̄тям о̄с колхосыт рӯпитаӈкве па̄тыс, механикыг рӯпитас. Омам Ханты-Мансийск педучилищат ханищтан хо̄тпаг ханищтахтас, о̄влэ̄т тав о̄с Ня̄хщамво̄ль ишколат рӯпитаӈкве па̄тыс, тувыл тэ̄н Саранпа̄вылн о̄луӈкве минасы̄г. Ам Саранпа̄вылт самын патсум, тот ос ханищтахтасум. Ханты-Мансийск ӯсн университетн ханищтахтуӈкве па̄тмум порат ёхтсум.
- Тыт о̄луӈкве наӈын мӯсты-а?
- Университет а̄стланэм юи-па̄лт юв минуӈкве таӈхе̄гум, Саранпа̄вылт ман мо̄т ля̄пат о̄лнэ ма̄ньщи па̄вылт рӯпитаӈкве таӈхе̄гум. Тот рӯт о̄ньще̄гум, тот ще̄мьям, яга̄гиянум-ягпыганум о̄лэ̄гыт.
Сату юртанэ па̄лн А̄с-угорский ма̄хум театрын мӯйлуӈкве мины. А̄с-угорский ма̄хум театр 2002 та̄лт рӯпитаӈкве па̄тыс, тот ханты ос ма̄ньщи ёнгын хо̄тпат рущ, ханты ос ма̄ньщи ла̄тӈыл пьесат хултэ̄гыт. А̄лпыл ня̄врамыт ма̄гыс мо̄йтыт сунсаве̄гыт, э̄типалаг яныг хо̄тпат ма̄гыс ёнге̄гыт. Ёнгын хо̄тпат хо̄тыл театрыт ӯнлэ̄гыт: потраныл ханищтэ̄гыт, э̄рге̄гыт. Сату сунсы, Дарья Васильевна сака хӯнтлым матыр-а̄ти ва̄рыглы.
- Паща о̄лэ̄н! Маныр ва̄ре̄гын?
- Супум ю̄нтэ̄гум.
- Наӈ наӈки супын ю̄нтэ̄гын-а?
Дарья Васильевна мувиньты.
- Пе̄с порат ка̄сыӈ а̄ги тавкинатэ̄н суп ю̄нтыс. Нэ̄ суп, хум суп, ня̄врам суп, ва̄иг ос сахи нэ̄т о̄с ва̄рыгласыт.
- Наӈ ю̄нтуӈкве хо̄т ханищтахтасын?
- Ам ю̄нтуӈкве юн ханищтахтасум, омам яныг ма̄щтыр нэ̄г о̄лыс. Хо̄ӈха юн ю̄нтуӈкве ханищтахтуӈкве ат ве̄рми, тав «Лылыӈ Со̄юм» нампа центрыр ман «Ма̄нь Ӯскве» ла̄герьт ханищтахтуӈкве ве̄рми. А̄гит о̄влэ̄т ю̄нтуп-нэ̄мтат, тувыл тучаӈ, юи-о̄вылт пуӈк то̄р ю̄нтуӈкве ханищтахтасыт. 
- Тучаӈ – тыи ма̄ныр?
- Ка̄сыӈ нэ̄ тучаӈ о̄ньщи, тув ю̄нтупыт, сэ̄тап, сак, нуй ос китэ̄лмип касай пины. Хунь нэ̄т ат ю̄нтэ̄гыт, ю̄нтупанэ ю̄нтуп-нэ̄мтат ос тучаӈт о̄лы. 
- Суп ю̄нтуӈкве тарвитыӈ ман а̄ти?
- Пе̄с порат со̄тыӈ канащ а̄гит хансаӈ то̄р супыл масхатасыт, са̄лы о̄щнэ лӯсум хумыт мольщаӈ о̄с кӯвщ массэгыт. Я̄рмак, пуныӈ маснут ат ощнэ нуса ма̄хум хӯлсовныл ва̄рим супыл масхатасыт. Ань то̄р, сак саран ман хатань ва̄тахумныл ёвтуӈкве ат э̄ри, ла̄пкат пуссын ёвтуӈкве ро̄ве̄гыт. То̄р о̄с пун ань о̄с сака тыныӈ. Ва̄иг ва̄рнэ са̄лы сов хӯрум э̄тпос сыс о̄лн сэ̄луӈкве э̄ри, ос са̄лы сов ка̄миньтаг тах иӈ товтуӈкве э̄ри.
- Ам нё̄тнэ суп о̄ньщуӈкве таӈхе̄гум.
- Ам наӈынн то̄р ёвтуӈкве нё̄тылум. Тувыл Валентина Владимировна па̄лн миныме̄н, таве наӈынн суп ю̄нтуӈкве тах ла̄виламе̄н.
Сату ос Ольга хо̄талъятт аквъёт тэ̄гыг. Тэ̄нэ юи-па̄лт Ольга Сату ща̄й аюӈкве о̄с во̄ви. Тэ̄н ща̄й ае̄г, ма̄гня̄нь тэ̄гыг, потыртахтэ̄г.
- Наӈ Валя концертэн билет о̄с о̄ньще̄гын-а? – Ольга китыглахты.
- Ам иӈ ат ёвтсум, ам тыхо̄тал офисн минуӈкве таӈхе̄гум – Сату ла̄ви.
- Хультыс ке, концерт э̄лы-па̄лт ос билет ёвтуӈкве ро̄ви.
- Ам хӯлыслум, Валя сака са̄в мирн э̄руптаве. Манхурип са̄ӈквылтапыл тав ёнги?
- Валя э̄рги. Хо̄лытан рэп концерт тах ва̄ри.
- Ам номсыслум, Валя са̄ӈквылтапыл ёнги.
- Валя стихыт хансы, о̄лупса урыл рущ ла̄тӈыл стихыт хансы, рэп э̄рыгсов э̄ргиянэ. Тав ат ёнги. Тав юртанэ гитарал ос варганыл ёнге̄гыт, барабан ос койп ратэ̄гыт, то̄ва порат диджериду ёнге̄гыт. Ханты щирыл матъёмас э̄ргыт аквтох э̄рге̄гыт.
- Са̄ль, ма̄ньщи э̄рыгсов концерт а̄тим.
- Ма̄ньщи концерт ань а̄тим, ос ма̄ньщи э̄рыгсов о̄лы. Женя Анямов ма̄ньщи ла̄тӈыл стихыт хансы, ищхӣпыӈ ут хосыт э̄рганэ хӯлуӈкве, ос ма̄нь видео сунсуӈкве ро̄ви.
- Ос ма̄ньщи са̄ӈкылтап хӯнтлуӈкве хоталь ялуӈкве ро̄ви?
- А̄с-угорский ма̄хум театрын минэн, ня̄врам ма̄гыс суссылтан мо̄йтыт са̄ӈквылтап о̄с койп о̄лы. «Лылыӈ Со̄юм» центрын минэ̄гын ке, тот са̄ӈквыльтапыл ос хотаӈыл ёнгуӈкве хаништавен. «Дом народного творчества» нампа колт ня̄врамыт тӯлыглапын ханищтавет.
- Ам тӯлыглапн ат ханищтавем, тыи нэ̄квен ва̄ӈкве ат ро̄ви. Ос са̄ӈквылтапыл ёнгуӈкве таӈхе̄гум. Наӈ а̄м ётум «Лылыӈ Со̄юм» центрын минэ̄гын-а?
- Ам центрын минуӈкве пора ат о̄ньшэ̄гум. Оксана увщим ка̄сыӈ са̄тыт хо̄талэт занятие̄н мины, ам таве китыглылум, тав наӈ ётын минуӈкве таӈхи ман а̄ти.
Югра ма̄тэ сака яныг. Тот мощща ма̄хум о̄лэ̄гыт, ӯсыт халанылт э̄лн ӯнлэ̄гыт. Яныг ӯсыт халанылт, Москван, Санкт-Петербургын товлыӈха̄пыл яласаӈкве э̄ри. Ма̄нь ӯсытн, павлытн вертолёт тыламлы. Югра ма̄т сав ня̄р ос хори о̄лы, таима̄гыс автострадат ӯнттуӈкве сака та̄рвитыӈ. Автобусыт ос маршруткат автострада хосыт, ма̄шинат лё̄ӈхыт хосыт ос тэ̄лы лё̄ӈх ва̄рим хосыт яласэ̄гыт. Я̄т наиӈха̄пыт яласэ̄гыт, ос мотор ха̄пыл ялясаӈкве ро̄ви. Округ ӯльтта керлё̄ӈх ва̄рим о̄лы. Ке̄рлё̄ӈх хосыт мо̄т ӯсытн ёхтуӈкве ро̄ви, Нягань ӯльтта Новороссийск ӯсн ман Москван, Пыть-Ях ӯсныл Уфа, Казань, Москва ӯсытн манос лӯи нупыл Новый Уренгой, Сургут, Нижневартовск ӯсн минуӈкве ро̄ви.
Наста Саранпа̄вылн мины, тав Сату ёт во̄выстэ. Сату яласан вармаль ма̄гыс сака ща̄гты, Ханты-Мансийск ӯсныл тыгыл хосан иӈ ат о̄лыс.
- Хумус Саранпа̄вылн тах минэ̄гум? – Сату китыглахты.
- А̄лпыл хо̄т щё̄ст речпортыт акван тах хо̄нтхатыме̄н. Маршрутка Нягань ӯс нупыл са̄т щё̄ст минмыгты, ты ӯсныл Пртобье ӯсн мо̄т маршрутка аквхуйплов щё̄ст минмыгты, китхуйплов шё̄ст Приобьет тах о̄лыме̄н. Хунь Приобье ӯсн ёхтыме̄н, та̄ра аэропортын миниме̄н, наӈын тот вертолет ма̄гыс авиабилет ёвтыме̄н. Ты юи-па̄лт ме̄намен мощ ӯрхатуӈкве э̄ри. Таӈхе̄гын ке, ке̄рлё̄ӈх станциян миныме̄н, тот ма̄нь ресторан рӯпиты. Вертолёт нила щё̄ст Саранпа̄вылн тыламлы. Юв ат хультыгла̄лы ке, хо̄т щё̄ст Саранпа̄вылт исы.
- Ам вертолётыл нэ̄мхуньт ат тыламласум.
- Ат ке тыламласын, наӈын сака пӯмыщ тах о̄лы. Мощнув суиӈ, ос нумыл иснасныл кональ суснэ хӯри сака нё̄тнэг на̄ӈки.
Сату Юван о̄с Лариса па̄лн муйлуӈкве минас. Ща̄ниг-а̄сыг Ваня пыгэн самынпатнэ хоталэ янытлаӈкве патэг. Та̄н рӯт ма̄хум муйлуӈкве во̄всыг. Юван о̄с Лариса ёвтымут урыл по̄тыртэг.
- Юн тэ̄нут а̄тим. Ла̄пкан минуӈкве э̄ры. 
- Ёвтуӈкве мины ке, рӯпата юи-па̄лт минэ̄гум. Маныр ёвтуӈкве э̄ры?
- Нянь воен. Вой тотуӈкве ос ро̄вы.
- Юн нё̄выль о̄ньщев ман а̄ти?
- Нё̄виль атим. Щищкурек ёвтуӈкве э̄ри. Хӯл о̄ньщев, балконыт кит ӯсхул о̄лы. Картопка тотын ке, ӯсхӯлыг курт картопка ёт сариягум. Матъёмас салат ос ва̄рев.
- Ам исмит тэ̄ӈкве таӈхэ̄гумэ. Яӈуй нё̄выльныл хультыс ман а̄ти?
- Ат хультыс. Аким тах ёхты ке, а̄ӈха то̄ты, а̄ӈханыл ам тах суп ва̄рылум. Тыхотал ты туп картёпка сарылум, ос хӯлныл ня̄рхул ва̄рылум.
- Хо̄тке̄пыл лапкат маныр ёвтуӈкве э̄ри?
- Картёпка, нянь, вой ёвтуӈкве э̄ри. А̄нумн ма̄гнянь тотэн, «Лэ̄ӈын» нампа ма̄гнянь ёвтэн. Наӈ сур таӈхэ̄гын ке, сулья сур ос тотэлн.
- Торт ман атыӈ нянь ос тотылум ман а̄ти?
- Торт ва̄руӈкве Ольга лавхатыс. Пирог ам тах сарилум, ла̄хс-картопка нянь сарилум.
- Шампанское аюӈкве таӈев ман а̄ти?
- Ванян хотхуйплов тал, шампанское ат аи. Та̄вн пилвит мыглув.
- Муй хотпав яныг хотпатыг о̄лэ̄гыт, та̄нанн аюӈкве ро̄ви.
- Ма̄н юн сулья грузин вина о̄ньщев. Шампанское ат э̄ри.
Ӯщлахтын порат Сату Ханты-Мансийск ӯс сунсыглаӈкве патыс. Ӯс ялпыӈ хо̄таланэ̄т мӯйлы, кинан ос театрын ялы. Музеит пӯмщалаӈкве о̄с яланты. Ханты-Мансйискыт са̄в музей о̄лы. Райшев ос Игошев нампа музей-колыг сака нё̄тнэ̄г, «Торум Ма̄» нампа музейт о̄лнэ суссылтапыт таве̄н сака мӯстысыт. Галерея таве̄н сака пӯмщиг ат о̄лыс, «Ма̄вит ос Э̄лумхолас» нампа музей о̄с сунсытэ. Мавой ос гас музейн иӈ ат яласы, таима̄гыс ань тув мины.
Югра ма̄тэ сака щуниӈ. Ма̄ ёлы-па̄лэ̄т са̄в ма̄-вой ос гас хо̄тнвес. Россият щар са̄в ма̄-во̄й Югра ма̄т нох-выгыт, ты ма̄ гас но̄х-винэ̄ ма̄гыс китыт местат о̄лы. Округ янытыл атпан са̄вит компаният ма̄-вой ос гас но̄х-вуим рӯпитэ̄гыт, щар яныг ма̄-вой но̄х-винэ ма̄т округ хо̄тал нэ̄глын е̄рт о̄лэ̄гыт, тыи Сургут, Нефтеюганск, Нижневартовск (Самотлор) ӯст ля̄пат. Сургутыт аквтох яныг электростанция рӯпиты. Лӯима̄ Тагт-я̄ хосыт ло̄тых хо̄нтвес, Нё̄рт тыныӈ а̄хвтасыт, со̄рни, аргин ос цинк но̄х-хилэ̄гыт. 
Ма̄-во̄й но̄х-винэ ма̄т то̄ванакт сосса хо̄тпат ма̄ныл ляпат о̄лэ̄гыт, пе̄с йис ма̄т о̄лнэ хантыт, ма̄ньщит таима̄гыс нефтяникыт ёт воритотэ̄гыт. Нефтяникыт сосса ма̄хум та̄нки о̄лнэ ма̄нанылн туп пропуск-нэ̄пак щирыл та̄ратыяныл, хум хо̄тпат во̄раяӈкве о̄с ат та̄ратавет. Ма̄-во̄й но̄х-винэ ма̄хум ёмас тэ̄пыӈ ма̄ яныг ма̄шинал пулиг-ялыгласаныл, ва̄тал-ха̄щтал на̄й пе̄ламтэ̄гыт, ма̄ тармыл нефть со̄сантэ̄гыт, порс мори хультуптэ̄гыт. Ма̄-во̄й но̄х-винэ ма̄хум кӯщайлахтэ̄гыт, та̄н потраныл акван ат ёхтэ̄гыт, тэ̄лат ма̄кыг олнэ̄ныл ма̄гыс договор-нэ̄пак хансуӈкве о̄с ат таӈхэ̄гыт. Сосса ма̄хум ма̄-витаныл ма̄гыс сыманыл ща̄рге̄гыт, та̄нанылн ма̄-во̄й но̄х-винэ ма̄хум паттат акваг мо̄т ма̄н ва̄нтлуӈкве э̄ри. Таима̄гыс пе̄с щирыл о̄лнэ ще̄мят о̄лупсатэ сака та̄рвитыӈ, та щирыл олнэ ма̄хум сака мощща хультыс. Тувыл туп пе̄с щирыл о̄лнэ ханты, ма̄ньщи ще̄мятыт ня̄враманыл ща̄нь ла̄тӈыл по̄тыртаӈкве ха̄сэ̄гыт.
«То̄рум Маа» нампа музеит хантыт ос ма̄ньщит пе̄с пормасаныл иӈ ка̄салаӈкве ро̄ви. «Ма̄-вой о̄с газ» нампа музеит Югра щёлыӈ ма̄тэт но̄х-винэ утанэ суссылтавет. Хумус ты тэ̄лат халанылт са̄ймилэ̄гыт, нэ̄мхо̄т ат на̄ӈки.
Пе̄с порат ма̄ньщи ма̄хум акваг во̄раясыт. Ма̄ньлат па̄влытыт о̄лнэ ма̄ньщит ань ва̄тихал во̄рн ялантэ̄гыт, ӯсын о̄лмыгтам ма̄ньщит туп ӯщлахтан порат. То̄ва хо̄тпат во̄раян ос хӯл алыщлан ма̄гыс та̄нки о̄лнэ ма̄н минэ̄гыт. Ань са̄кконыт щирыл ма̄хум туп э̄рнэ порат во̄раяӈкве та̄ртавет, мори ат ро̄ви. Тувыл во̄руйит, товлыӈуйит ка̄тн патнэ ма̄гыс э̄рнэ лицензия-нэ̄пак хасылтаӈкве э̄ри. Во̄раян ва̄рмаль хум хо̄тпа рӯпатаг о̄лы. 

Турват па̄выл Ха̄льӯс районт Самбиндалов ма̄ньщи ще̄мья о̄лы. Тот Савва Дмитриевич ос тав нила пыганэ о̄лэ̄гыт. Пыгыт ма̄ньта̄гыл а̄щанылн во̄раяӈкве ман хӯл алыщлаӈкве ханищтаве̄сыт. Во̄рт хоталь э̄ти миннэ лё̄ӈхъясыт пуссын ва̄ганыл. Та̄н пуссын ёмас во̄раян хо̄тпат. Хум хо̄тпатн ӯйхул коюӈкве а̄мпанылн акваг нё̄тавет. Самбиндалов ще̄мья ань онтолов кутюв о̄ньще̄гыт. То̄ваныл матсыт кос, салитым нас тох о̄ньщавет. Ка̄сыӈ хо̄тал ёмас тэ̄пыл па̄йтавет. 

Ты накт Илья Самбиндалов 50 ве̄рыста палытыт нё̄р нупыл минас, тот туристыт ёт акван-хо̄нтхаты ос та̄н са̄т сыс нё̄рыт сунсыглым ё̄мыгтэ̄гыт. Илья о̄влэ̄т такви кутюве ёт тотыгластэ, ань юн хультум. Тувыл Ирина йигрище китыглавес, манрыг каӈке кутюв та̄л минас. Ирина ювле-ла̄выс: Илья кӯтюве яныгӯй ёмас кои, о̄тырен яныгӯй ка̄тн паттуӈкве ань ат э̄ри, таима̄гыс кӯтюве хот-кантмаяве. Тувыл па̄влэ̄н ювле сӯлыньты, о̄тыре во̄рт та оссувлытэ. Та щирыл кӯтюве юн нэ̄гим хультуптастэ.

Дарья Васильевна пе̄нщиян мины. Рӯпитан колэт тав янытлавес, ань э̄типа̄лаг тав то̄ва руманэ мӯйлуӈкве во̄всанэ. Тав Сату о̄с во̄выстэ, таима̄гыс тав Настан Сату машинал тотуӈкве ла̄выстэ. Наста общежитиен ёхтыс, Сату колнак а̄витэн ра̄ты. Колнакн юв щалтым колкан тармыл нэ̄пак аня о̄с кит то̄тапыг ка̄салас. Тав ощатахтым Сатуныл китыгластэ:
- Матыр ва̄ре̄гын? Манрыг тыг са̄в нэ̄пакыт пинсан?
- Ам нэ̄пакыт почтан тотуӈкве таӈхиянум, Финляндиян юв ке̄тыянум. Хультум пормасыт ам сумкан пиныянум.
- Наӈ молях юв минэ̄гын? Ам номсэ̄гум, товлыӈхапын Рождество порат туп тыламлы.
- А-а, ос тыхотал ва̄т са̄грапнал э̄тпос нёлоловхуйпловыт хо̄талэ̄т. Матахкем хо̄тал сыс ам пормасанут атыянум, ва̄т нупыл китыт хоталэ̄т Москван тах тыламлэ̄гум.
- Ам наӈ потрын мо̄тщирыл торгамтаслум. Ам рущ ма̄хум Пе̄рна хоталэ̄т номсыслум, ты ялпыӈ хо̄тал тыт та̄л котиль э̄тпос са̄тыт хо̄талыт янытлэ̄гыт.
Тэ̄н общежитие̄ныл кон-ква̄лсы̄г, машинан та̄лсы̄г. Сату лё̄ӈхыт номсахтым ла̄ви:
- Ва̄т са̄грапнал э̄тпос хорамыӈ хо̄вт сунсылахтын та̄л сака та̄пвит.
- Ва̄т са̄грапгал э̄тпос хорамыӈ хо̄вт ка̄салан та̄л о̄луӈкве ат э̄ры. Ма̄н о̄с ва̄т са̄грапнал э̄тпост хо̄вт хо̄рамтэ̄в. Пе̄с порат хо̄вт туп йильпи та̄л э̄тыт хо̄рамтавес, ань то̄ва колыт э̄тпос кем лю̄ли. Мӯйлупсат атхунь йильпи та̄л э̄тыт мивет.
Мӯй хо̄тпат Дарья Васильевна па̄лт акван ты атхатасыт. Хотьют пилвит тотыстэ, мо̄таныт торт то̄тсыт. Ка̄сыӈ хо̄тпа хорамыӈ лӯптат мӯйлуптасыт. Дарья Васильевна колпо̄х о̄лнэ хо̄тпатэ коньяк сулья мис. Та̄н саӈквылтап сӯй хӯнтлэ̄гыт, по̄тыртэ̄гыт. Ялпыӈ хо̄талыт урыл по̄тыртаӈкве о̄ста патэ̄гыт.
- Ма̄н палтув католический Рождество мощща хо̄тпа янытлы, Санта Клаусын мӯслупсал ат тотаве̄в. Рождество – ты православный ялпыӈ хо̄тал, тав пупколн ялантан ма̄хумн туп янытлаве. Йильпи та̄л хо̄тал – ты щар яныг ялпыӈ хо̄тал, та порат хо̄вт хо̄рамтэ̄гыт, мӯйлупсат мыгыт, ма̄хум шампанское вина ае̄гыт. Ма̄ньщи ма̄хум хо̄вт тӯщтуӈкве советский та̄лыт порат патсыт. То̄ва хо̄тпат ань иӈ хо̄вт колнакн ат тотэ̄гыт, та̄н ла̄ве̄гыт: во̄рт то̄влынэ̄г хо̄вт о̄лы.
- Ма̄ньщит манхурип ялпыӈ хо̄талыт мӯйлэ̄гыт?
- Ма̄ньщит рущ ялпыӈ хо̄талыт ёмщакв ва̄гыт, аквта хольт та̄н янытлыяныт, Илья хо̄тал, Петра хо̄тал янытлэ̄гыт. Ма̄ньщи ялпыӈ хо̄талыт о̄с о̄лэ̄гыт, ты хо̄талыт ма̄-вит о̄лупсатэ йильпииг янытлаве. Тамле хо̄талыг Ӯринэ̄ква хо̄тал, Ӯй йиквнэ хо̄тал о̄лэ̄гыт.
- Ӯринэ̄ква хо̄тал урыл ам са̄в щёс хӯлыгласум. Ам таве сунсуӈкве о̄с таӈхэ̄гум.
- Я̄нк на̄тнэ э̄тпост «Торум-Маа» нампа музей конференциян о̄с тах ёхталэн! То̄нт Ӯринэ̄ква хо̄тал ос сунсэ̄гын тах. Ма̄н палтувн ёхтэ̄н!
- Ам ювле тах ёхтэ̄гум. Яныг пӯмащипа ёмас ла̄тӈыт ос са̄в нё̄тмил ва̄рнэ ма̄гыс.
- Ёмщакв вос яласасын, Сату! Ос ёмас о̄лэн, пус ка̄т, пус ла̄гыл! 


