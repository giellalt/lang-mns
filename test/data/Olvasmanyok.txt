
Лӯи Тагт А̄сын паты. Нёрныл Тагт витэ овты. Войкан витуп Сакв я̄  тавен  паты.
Сакв я̄ витэ сака войкан. Тагт я̄ витэ сэ̄мыл.  (Сайнахова  –  Филиппова  1995:
29.) Саранпа̄вылт ань сака са̄в мир о̄лы.  Са̄всыр  экспедицият  тыт  рӯпитэ̄гыт.
(Сайнахова – Филиппова 1995: 21.) Саранпа̄выл совхозт са̄в са̄лы кол о̄лы.  Са̄лы
ӯрнэ  ма̄хум  сав  рупата  ва̄рэ̄гыт.  Та̄н  па̄лтаныл  то̄ва  порат  са̄лы  ле̄ккар
ёхталалы. Тав са̄лыт пуссын  сунсыглыянэ.  Са̄лы  ӯрнэ  ма̄хум  ё̄мас  рӯпатаныл
ма̄гыс мӯйлупталавет. Корреспондент хум та̄н  уранылт  газетан  потыр  хансыс.
(Сайнахова – Филиппова 1995: 10)

      Сургут ӯст ма̄н миранув Центр культура о̄лы. Ам  тот  кӯщаиг  рӯпитэгум.
Ма̄н тыт нила ма̄ньщи хо̄тпа рӯпитэв, акв ханты нэ̄ ос акв ё̄рн  нэ̄.  Та̄ӈ  пуссын
мастерыг рӯпитэгыт. Ка̄тыл ва̄рнэ савщир пормас ва̄регыт,  ю̄нтэгыт,  саквсэгыт.
Ма̄н рӯпатавт э̄кват халт туп акв пы̄г рӯпиты. Та̄в йӣвныл савсыр пормаст  ёрги.
Ма̄нь сумьяхыт, ха̄пыт, колыт ва̄руӈкве ха̄сы. Тувыл са̄сныл ос сака ёмас,  пӯмыщ
пормасыт ва̄руӈкве  ве̄рми.  Э̄кват  саквыл  пальсыт,  тӯрлопсыт,  сак  ква̄лгыт
сагегыт. Тувл  ос  хорамыӈ  пормасыт  ю̄нтэ̄гыт.  Тит  рӯпитан  ялпыӈ  хо̄талыт
ва̄рыглалэв. Ма̄ньщи ла̄тӈынувл э̄ргыт ос йӣквыт йӣквев. Ма̄нь  няврамыт  саквныл
сагуӈкве, э̄рыг э̄ргуӈкве йӣкв йӣквуӈкве ханищтэв.  Рӯпатан  колув  похат  ман
ё̄рн кол ӯнтым оньщев. То̄т хунь ялпыӈ хо̄тал ёӈылэв, тэ̄нут те̄р кӯрыь ань  олнэ
мириӈ э̄лаль тотаве. Ань яныгман ня̄врамыт сунсыгманыл вос ва̄гыт манхурип  пе̄с
йӣсныл тананылн ялпыӈ хо̄талыт хультсыт. (Гераcимова – Качанова –  Афанасьева
2002: 127-129)




      Ам Юго̄риям ань ма̄ янытыл ва̄ве. Тав са̄в хӯл, са̄в  пушнина  государстван
мыг. Округ янытыл тав са̄в во̄р о̄ньщи. Ма̄ кивырт сака  э̄рнэ  щунит  хо̄нтве̄сыт.
Ты газ, ты  нефть.  (Сайнахова  2001:  3)  Ма̄н  во̄рувт  са̄в  буровой  вышкат
ӯнттуве̄сыт. Акв аӈквалныл мо̄т  аӈквалын  ке̄ртан  хольт  электрӣчество  миннэ
ке̄квалгыт хартыглаве̄сыт. Во̄р палытэ̄т  хосытэ̄т  нефтепрово̄дыт,  газопрово̄дыт,
ӯнттуве̄сыт. А̄лпылныл э̄типалаг мус  машӣинат  акваг  та  курге̄гыт,  ро̄ӈхе̄гыт,
сартэ̄гыт, сагре̄гыт рӯпитэ̄гыт. (Гераcимова  –  Качанова  –  Афанасьева  2002:
123)

      На̄н колынт тэ̄нут ва̄рнэ колнакынт  атырхари  на̄йкве  тэ̄г.  Тый  га̄зовый
плиткат на̄й тэ̄г. Тэ̄лы порат кол кӣвырыт ре̄гыӈ.  Кра̄нныл  исум  вит  со̄схаты.
Тый га̄з тав тох рӯпитас: вит исылттас, кол  ре̄гылтас.  Тэ̄лы  порат  теплӣцат
огуре̄цыт яныгме̄гыт. Теплӣцат о̄с га̄зын  ре̄гылттавет.  Га̄зныл  са̄всыр  э̄рнутыт
ва̄ра̄вет. Га̄зныл ле̄ккар тэ̄рпит ва̄ра̄вет.  Га̄зныл  ёӈынутыт  ва̄ра̄вет.  Тыгылнэ̄г
охыӈто̄выль ос  пуныӈ  сов  о̄с  га̄зныл  ва̄раве̄т.  Тый  ла̄валтан  утыт  пуссын
химӣческий заво̄дыт ва̄ра̄вет. Га̄з ма̄  кивырыт  о̄лы.  Ма̄  янытыл  геологыт  га̄з
кинсым яласэ̄гыт. Та̄н са̄в га̄з хонтэ̄ныт. Но тав ма̄ ёлы-па̄лных но̄х-виӈкве  э̄ри.
Га̄з но̄х-винэ ма̄гыс ма̄ пасатаӈкве э̄ри. Ма̄ ёлы-па̄лын сака мил  ке̄ртур  ма̄га̄ве.
Тур акв о̄вылыт ке̄р бур. Бур – тай па̄сыглап хурип ут. Ма̄ бурн  пасатаве.  Тур
га̄з палт тӯп ёхты, га̄з тур хосыт но̄ӈхаль та йиймы̄гты. Га̄з аквма̄ныл  мо̄т  ма̄н
миннэ ма̄гыс газопрово̄дыт ӯнттавет. Хоса ке̄рткрыт хосыт га̄з хоталь  э̄ри,  тув
та мӣны. Газопрово̄д  ӯнттым  ма̄т  машӣнат  та̄н  рӯпитэ̄гыт.  Машӣнат  про̄щека
ва̄рэ̄гыт. Хулыт машӣнал хила̄вет. Хулыт  кӣвырын  турыт  о̄с  машӣгаг  пина̄вет.
(Гераcимова – Качанова – Афанасьева 2002: 125-127)

      Во̄рт та са̄вит ла̄хыс. Лэ̄ӈынкве ма̄ тармыл ӯнлы, ла̄хсыт тӯп пуӈнанэ  тэ̄г,
а ла̄гланэ хот-вощкасыянэ.  Лэ̄ӈынкве  пойтнэг  тэ̄с.  (Сайнахова  –  Филиппова
1995: 26-27.) Ма̄н  ма̄вт  тамле  пилыт  о̄лэ̄гыт:  сӯйпил,  та̄хтпил,  са̄внипил,
морах, са̄ӈквлыпил. Сӯйпил, тахтпил, са̄внипил –  тыит  порыӈ  ма̄т  яныгмегыт.
Морах, са̄ӈвлыпил – ня̄рыӈ ма̄т  яныгмег.  Сӯйпил,  са̄ӈквлыпил  тэ̄лы  щис  во̄рт
сӯмъяхыт, то̄тапыт, пущкат ащирма ма̄т о̄ньщавет. Полям пил атыӈ.  Са̄внипилныл,
тахтпилныл  ма̄хмыт  варенье  па̄йтэ̄гыт,  а  морах  кумыска  сульятн  пинавет,
са̄ккарыл лап-со̄саве ёмщакве алал лап-пантаве  и  таквсы,  тэ̄лы,  тӯя  кастыл
ӯнттаве. (Ромбандеева – Вахрушева – Сайнахова 1990: 12)



Ам амщум: Ёла-хуйи – ка̄лащ, нох-лю̄ли – улас. (Ты а̄мп.)

Йӣв талях сали-воли. (Ля̄мйӣвт пилыт хотал ляльт вольге̄гыт.)

Олн вильтуп лов а̄кань. (Ты тулё̄влыт костера̄нылт.)

Нёлыӈ-палыӈ кит ма̄ӈкла. (Ты па̄ссаг.)

Нила нэ̄ акв то̄рыл пантхатамыт. (Ты пасан ос пасан ла̄глыт.)

Войкан та̄рыг са̄т тӯр ултта луйги. (Ты ялпыӈ кол. Саӈканыт ра̄тнэ суяныл.)

Иснасныл ат ла̄пи, а̄виныл ат ла̄пи, нор-халныл ла̄пи. (Ты консуп.)

Тит э̄кваг-о̄йкаг акван та-кос воратэ̄г, халэ̄н исум витуп щарыщ. (Ты пӯт-
палиг.)

Тит э̄кваг-о̄йкаг акван та-кос воратэ̄г, халэ̄н лӯпи. (Ты самыг.)

Ва̄т хум акв пуӈк-совн лаквылтамыт та-кос ла̄ква-хартэ̄гыт, ат сэ̄тэ̄гыт. (Ты
ёрн-кол.)

Сэ̄рыг-во̄рыг са̄мт о̄йка олн ловиньтым ӯнли. (Пупакве пил ва̄ты.)

Сэ̄р-мо̄р во̄р са̄мт солим пум-таракве̄г лю̄ле̄г. (Ты со̄выр-палиг.)





      Ма̄н щемьяв яныг. Ам а̄тям наме Митрипан, омам наме Ирина. Ам  са̄витэ̄тыл
хо̄т увщи, э̄щ ос каӈк о̄ньсе̄гум. О̄лям  ханищиан  нэ̄г  рӯпиты.  Ӣльщам  трактор
ва̄рнэ заводт рӯпиты. А̄лям садикт рӯпитан щирыл ханищтахты.  Дуня̄гум-Света̄гум
школат ханищтахтэ̄г. На̄н щемьянт манах хотпа о̄лы? На̄н  манах  каӈк  о̄ньсе̄гын?
Та̄н нама̄ныл маныр? На̄н манах увщи о̄ньсе̄гын? Та̄н  нама̄ныл  маныр?  (Сайнахова
2001: 73)





Йив тов тармыл 6 уйрищ унлыс. Тувыл ос 1 уйрищ тыг-ёхтыгпас. Савитэтыл йив
тов тармыл манах уйрищиг емтыс?



Митя оматэн картофель тэпканныл нох-виӈкве нётыс. Оматэ 8 хурыг тагыл
картофель нох-вис, а Митя 2 хурыг тагыл картофель нох-вис. Савитэтыл тэн
манах хурыг тагыл картофель нох-висыг?



Володя 6 керсоль оньщас. 2 керсоль тав сун хот-щопитан магыс вис. Та юи-
палт манах керсоль хультыс?



Миша ворныл 5 тарыг пакв ос 2 ховт пакв юв тотыс. Миша савитэтыл манах пакв
юв тотыс?



Агирищ 3 рубль тинпа пант ани ёвтыс. Лапкаиг хумн тав 5 рубль мис. Лапкаӈ
хум ювле тавен манах рубль мыг?



Пасан, улас варнэ мастерскоит рупитан махум 6 хотал щис 16 шкаф варнэ щирыл
олсыт, тан 2 шкаф савитн савнуве шкаф варсыт- Касыӈ хотал тан аквсавит
шкафыл варыгласыт. Акв хотал щис ты рупитан махум манах шкаф варыгласыт?









      Тӯя ёхтыс. Хо̄тал такыщнув постӯӈкве патыс. Тӯйт толы, со̄сыт щуорге̄гыт,
ма̄н нох-я̄лтыс, я̄ӈк на̄ты. Мортым ма̄ныл товлыӈӯит ёхьы̄сыь. Та̄н  пити  ва̄ре̄гыт,
тув мӯӈы ре̄пыгтэ̄гыт. (Герасимова – Хозумова 2007: 58) Таксыиг  е̄мтыс.  Хо̄тал
палыт ракв ракви. Йӣвыт хӯтэ̄гыт, ка̄щалтахтэ̄гыт. Йӣвыт  палт  хультум  лӯптат
ма̄н патэ̄гыт. Э̄таныл ащирмаг е̄мтсыт. Со̄ймыт  ос  витво̄ӈхат  я̄ӈкыл  по̄льве̄сыт.
(Ромбандеева – Вахрушева – Сайнахова 1990:7)  Я̄ӈкыл  ма̄  туи  порат  –  сака
хорамыӈ ма̄, яныг, па̄хыӈ харама. Хо̄тал палыт ос э̄т палыт посыӈ,  хо̄тал  акваг
посты, ёл ат унты. Витво̄ӈхат  хансаӈ  витт  ут  уйлыгтэ̄гыт:  войкан,  сэ̄мыл,
вы̄гыр харпа ӯйрищит. Саӈквоы пуӈкыт хорамыӈ щорит: атырхари, вы̄гыр,  вощрам.
Тыт са̄в морх яныгми. (Ромбандеева – Вахрушева – Сайнахова 1990:44)

      Таквсы порат лӯпта пум хо̄ласыт, па̄ялтам пум  атыл  пасматас.  Яӈкылма̄т
яныгмам морахыт хосат тув луньщата̄сыт. Та̄хтпилыт ос хосат  посы̄гыт.  Пилквет
ниранылныл  ёл-понсыысыт.  Топ  сӯйпилквет  щар  ущты  понсы̄сыт.   Та̄н   щар
вы̄гырквет.  Пащар  йӣвыт  пил  мо̄риянаны̄лн  ёл-хӯтылта̄вет.   Па̄квтэ̄пинэрӣщит
халанылт воянтахтэ̄гыт. Та̄н тэ̄лы порп кастыл па̄квсам ва̄реегыт. Са̄лыквет  ла̄хс
ня̄влалым  сӯй  хосыт  сӯлтахтыглэ̄гыт.  Ма̄нь  мансын  пы̄грищит,  ма̄нь   кисуп
пы̄грищиь яныг сам  хартым  йиив  таляхыт  ӯнлэ̄гыт.  Сӯкыр  э̄тпос  о̄вылтахтас
ня̄врамыт ся̄гтым иско̄лан минэ̄гыт ущлахтын хо̄талыт ханищтан нэ̄ ёт во̄рн  ялэ̄гыт
во̄рт ня̄врамыт ёӈе̄гыт пил ватэ̄гыт са̄всӣр хорамыӈ лӯптат атэ̄гыт  сӯкыр  э̄тпост
кон мощ ащирмаӈ то̄ва накыт ракви хо̄тал сака ат посты то̄рум хар  тулытн  лап-
панта̄ве сӯкыр  э̄тпос  хӯл  алыщлан  э̄тпос  тав  ёмас  э̄тпос.  (Герасимова  –
Хозумова 2007: 65)

      Тэ̄лы ащирма во̄т во̄ты. А̄лпыл порат ракв раквыс. Тыхо̄тал  турапыг  е̄мты.
(Ромбанде̄ва – Вахрушева – Сайнахова 1990:40) Тэ̄лы  порат  а̄ӈхат,  со̄врыт  ос
сё̄льщит пунанаыл тӯйт хольт я̄ӈкыш о̄лэ̄гыт. Туи сё̄льщит лэ̄ганыл  тальге  сэ̄мыг
о̄лы. Таи ма̄гыс молях тав ат ка̄салаве. (Сайнахова&Филиппова 1995: 19)





      Ильпи тал хоталт няврамыт атхатсыт. Колнак котильт яныг ёмас  хорамтым
ховт люли. Ховт щир-щир хорамыӈ ёӈынут,  суртгын  поталит  сака  сав  оньщи.
Няврамыт ховт мувлахи хайтыгтэгыт, сунсэгыт. (Баландин А.Н. -  Тиханов  М.П.
1950: 96) Йильпи та̄л хо̄тал о̄выл хо̄талэ – ты тэ̄лы праздник.  Щар  яӈыщ  пӯмащ
щирыл йильпи та̄л хо̄тал  ня̄вра̄мыт  та̄н  янытлыя̄ныл.  Ня̄врамыт  ёлка  хорамтан
хорам та̄нки ва̄ре̄гыт. Ёмщакв масхатым ня̄вра̄мыт атхатасыт,  щар  яныг  колнакт
ёлка лю̄лис. Тав йильпи, ня̄рпум хурипа, тав школа хо̄вт атыл пасмалтастэ.  Тав
янытыт са̄всыр о̄льпыӈ ма̄нь электрический ла̄мпочкат пе̄лаясыт. Ёлка тытт ва̄ӈыг-
консыӈ яныг Дед Мороз лю̄лис. Тав яныг хӯрыг о̄ньщис.  Ня̄врамыт  акван  пӯхтым
ёлка мувылтахи  йиквсыт,  э̄ргим  ё̄хсыт.  Тувыл  ня̄вра̄мыт  аквал-аквал  матыр
суссыотасыт. Дед Мороз  мовиньт,  ощхолб  ва̄рим  ня̄вра̄мыт  пуссын  мӯйлупсал
уртса̄нэ. (Ромбандеева – Вахрушева – Сайнахова 1990: 160-161)

      Ка̄сыӈ та̄л февра̄ль э̄тпосыт  Саранпа̄вылт  са̄лыӈколӈ  ма̄хум  каснэ  ма̄гыс
атхатыглэ̄гыт. Таи олимпиа̄даг  ла̄ва̄ве.  Ты  хо̄тал  ка̄стыл  та̄н  са̄ртын  та̄гыл
сё̄питахтэ̄гыт. Са̄лы ӯрнэ ма̄хум нищта, ё̄р  са̄лы  каснэ  ма̄гыс  ханищтэ̄гыт.  Нэ̄
махум о̄с касыглэ̄гыт. (Ромбандеева – Вахрушева – Сайнахова 1990: 162)

      8 март – э̄кват ялпыӈ хо̄тал. Ты хо̄тал ма̄ янытыл о̄лнэ ня̄вра̄мыт та̄нки
о̄маныл, щасе̄кваныл, ане̄кваныл, увщияныл, э̄щаныл, акваныл мӯйлупсал мыганыл.
Щар ёмас мӯйлупса – хунь ёмащакве ханищтахтэ̄гын, оман нётэ̄гыт, ане̄кван
ла̄тӈын хӯнтлэ̄гын. (Сайнахова – Филиппова 1995: 41.)





      Лӯи ма̄хум са̄в рӯпата ва̄ре̄гыт. Туи порат та̄н хӯл  алыщлэ̄гыт,  конщерват
ва̄ре̄гыт, пил ва̄тэ̄гыт. Тэ̄лы по̄рат то̄ванакыт сака асӣрма. Но  ма̄хум  ащирма̄ныл
ат пилэ̄гыт. Та̄н та̄нки рӯпата̄ныл ёл ат по̄илттыя̄ныл, э̄лаль ва̄рия̄ныл.  Та̄н  яӈк
ёлы-па̄лныл  хӯл  алыщлэ̄гыт,  во̄рае̄гыт.  Тэ̄лы  тӯйт  мӣл,  ёмуӈкве  та̄рвитыӈ.
Таима̄гыс ма̄хум ёса о̄ньсе̄гыт. Пум туи, таквсы по̄рат  ва̄ра̄ве.  Та̄л  сыс  ва̄рнэ
рӯпата о̄с са̄в. Ты  йивво̄р  са̄грын  ва̄рмаль,  хӯль  алыщлан  ва̄рмаль,  фермат
рӯпитан ва̄рмаль, кол ӯнттын ва̄рмаль, газ  ос  нефть  киснэ  манос  нох  винэ
ва̄рмаль. Ня̄врамыт о̄с та̄нки хӯл алыщлан ма̄т  манос  пум  коснэ  ма̄т  нё̄тэ̄гыт.
Тэ̄лы та̄н тӯйт сыстамтэ̄гыт, мис-лув кол щопитэ̄гыт,  матум  ма̄хумн  та̄л  паоыт
нё̄тэ̄гыт. Щар ма̄нь ня̄врамаквет тай ос ёӈе̄ныт. Ёӈим о̄луӈвке та  ханищтахтэ̄гыт.
(Сайнахова 2001: 88-90)

      Мир ха̄ль са̄всыр рӯпата о̄лы. Та̄н пуссын  хунь  алыщлэ̄гыт  манос  пуссын
хунь пум консэ̄гыт. Товат космос щирыл рӯпитэ̄гыт, то̄ват  товлыӈ  ха̄пыт  тулыт
нуми-па̄лт тотыглэ̄гыт, то̄ват на̄иӈха̄пыт я хосыт хартата̄лэ̄гыт.  Потрыт,  мо̄йтыт
хаснэ ма̄хум, ла̄тӈыт ханищтан  ма̄хум  о̄лэ̄гыт.  Ёмащакве  торгамтан  ма̄гыс  ам
то̄ват нама̄ныл  ла̄вегум:  Ю̄ван  Шеста̄лов,  Анна  Конькова,  Андрей  Тарха̄нов,
Еремей Айпин. Ты коны-пал, о̄с акв э̄рнэ,  пумащ  рӯпата  о̄лы.  Та  урыл  сака
нэмхотьют ат и потырталы. На̄н э̄лы-па̄лынт книга хуи. Таве  ва̄рнэ  порат  сака
са̄в мир рӯпиты:  аква  хансы,  мо̄тан  та  ва̄рмаль  уральты,  книга  ёмащакве
хансыма ман а̄ти. Та юи-па̄лт типографиян миве, тот  о̄с  са̄в  мир  рӯпиты.  Ты
сака яныг, та̄рвитыӈ рӯпата.  Са̄всыр  рӯпата  сака  са̄в.  Касыӈ  хотпа  такви
рӯпататэ хо̄нтытэ. (Сайнахова 2001: 149-151)

      Рӯпатаныл нэ̄глум ла̄тӈыт – ты э̄лумхо̄лас рӯпитан  ма̄тэ̄т  ла̄внэ  ла̄тӈанэ.
Тох, тӯл алыщлан хӯм са̄всыр хӯлыт  нам  ва̄ганэ,  тувыл  манарыл  хӯл  алыщла
пормасыт наманыл ва̄ганэ ос са̄в мо̄т хӯл урыл ва̄рмалит ва̄ганэ. Ос ханищиан  нэ̄
такви рӯпитан ма̄тэ ла̄тӈытыл потырты,  леккар  такви  рӯпитан  ма̄тэ  ла̄тӈытыл
по̄тырты, леккар такви  рӯпитан  ма̄тэ  ла̄тӈыт  ва̄г:  уко̄л,  тэ̄рпи,  опера̄ция,
ле̄ккар, нюлми ос мо̄т рӯпатан ла̄тӈыт. Ма̄ньщи ла̄тыӈ во̄раян ос алыщлан  ва̄рмаль
намаян сака са̄в ла̄тӈыт о̄ньщи. Пе̄с порат акиянӯв  во̄ру      во̄раясыт  ос  хӯл
алыщласыт. Ла̄пка, пӯльница, иско̄ла рӯпата ос мо̄т йильпи рӯпата  ма̄н  акиянӯв
ат рӯпитасыт. Пе̄с  порат  иско̄ла,  ла̄пка  ос  пӯльница  атим  о̄лыс.  Ле̄карыг
няйтхум о̄лыс. Таи ма̄гыс ла̄тӈувт пе̄с о̄лупсавныл са̄в  рӯпатаӈ  ла̄тӈат  о̄лэ̄гыт.
(Герасимова – Хозумова 2007: 16)





      Ань ты ва̄рмаль тай хоса порат о̄лыс. О̄лыс акв  ма̄ньщи  хум  Петра.  Тав
асё̄йкатэ та са̄лыӈ коль  яласас.  Ань  тэ̄лыиг  е̄мты  ань  Петра  тай  о̄льпалн
минытав таккет са̄лы ури. Аквнакт а̄мп  о̄йкатэ  хорталтахты,  хорты.  Тав  ань
во̄ӈха хо̄нты. Тувыл  во̄ӈха  лап  товартытэ.  Ань  писале,  сэлятэ  тай  тӯйтн
рагаты. Ань о̄йка тай писале виве ма̄колыӈ о̄йкан  ос  тӯйт  тӣвырн  вущкасаве.
Ань  ма̄колыӈ  о̄йка  са̄грап  супн  товмасастэ.  А̄мпен   хортаве,   нэ̄мхотталь
нёвсуӈкве ат таратаве. Ань тыгыл ма̄колыӈ о̄йка  тай  ё̄муӈкв  патыс.  Мущ  ё̄ми
сунсы. Ань ма̄ньщи хум тай писале, са̄грапе выг ос юв та ё̄манты. Тувыл ань  юв
ёхты ос номсы:

- Ам сар каӈкум палт ялэ̄гум.

Тувыл ань каӈке тай колн ёт тотытэ,  каӈке  ёт  вовитэ.  Тэ̄н  ань  тувыл  та
минэ̄г. Ань ма̄колыӈ о̄йка лё̄ӈх  койгалытэ̄н.  Тав  ань  ма̄колыӈ  о̄йка  тай  мот
во̄ӈхан сё̄питахтам. Тот ка̄тн та паттытэ̄н. Ань юв  тотытэ̄н  са̄лыӈ  колн.  Тӯяг
е̄мты ос налв тотытэ̄н, ос ма̄колыӈ о̄йка йиквия̄ныл. Ань па̄влыӈ  мир  тай  акван
атхатэ̄гыт, тулыглахтэ̄гыт, э̄рге̄гыт, йикве̄гыт, ёӈе̄гыт. Ань  потрум  та  а̄стыс.
(Афанасьева & Сайнахова 2001: 99-100).

      Ма̄н са̄в янытлан ялпыӈ  ӯй  о̄ньсе̄в.  Ма̄н  ма̄гслув  щар  ма̄к  ялпыӈ  ӯиг
а̄пщикве̄в о̄лы. Тав ма̄навн яныг а̄кӣг о̄лыю Тав акв на̄м  хунь  о̄ньщи,  таве  ма̄н
са̄в щирыл намаилӯв. Тав уре̄т лю̄лсаӈ ат  ро̄ви  ла̄вуӈкве.  Ня̄врамыт  таве  акв
щирыл намаия̄ныл,  во̄раян  хӯмит  мо̄т  сӣрыл  ла̄вия̄ныл.  Хунь  анекван  манос
щащекван  мо̄йты,  тав  а̄пщите̄в   са̄в   мо̄т   намыл   ла̄вылтытэ:   во̄рто̄лнут,
во̄рто̄лно̄йка, то̄рев (ся̄рыщ ва̄та лӯи ма̄т о̄лнэ пупа  а̄пщикве),  а̄пщикем,  а̄пщи,
пупа а̄пщикве, пупа ма̄нькве, ялпыӈ ӯй, ма̄колыӈ о̄йка, няӈра ӯй, ёмнэ ӯй.  Хунь
во̄раян хӯм  во̄рто̄лнут  во̄ӈхатэ̄т  хо̄нтытэ,  ла̄ви:  «ёл-ра̄гматан  тӯнра  а̄врах
хо̄нтыгла̄сум». Хӯнтлэ̄н, хумус  тав  уре̄т  ла̄ве̄в:  а̄ватэ  –  тыи  тав  пуӈкве;
а̄ӈквалаге – паляге; па̄суп – сӯпе; соваге – самаге;  со̄с  вит  –  тав  ке̄лпе;
корнитэ – не̄лме. Хунь тав уре̄т потыртэ̄в, ма̄н ла̄ве̄в:  ва̄туӈкве,  ёӈуӈкве.  Ос
ма̄н ялпыӈ акиягув, тэ̄н уре̄нт тох э̄ри ла̄вуӈкве, ул  вос  кантлэ̄г,  тэ̄н  уре̄нт
лю̄лсаӈ ул номсэ̄н. Тэ̄н уре̄нт ла̄тӈыт, ат таӣм ла̄тӈыт,  табу-ла̄тыӈыг  намая̄вет.
(Герасимова & Хозумова 2007: 17-18)





      Владимир Ильич Ленин – пуссын рупитан мир вождиг,  ханищтан  хумыг  ос
юртхумыг олы. Ленин Коммунистический  партия  варыс.  Ма  янытыл  олнэ  мирн
Ленин наме ваве. Ленин няврамыт  эруптас  ос  таӈхыс,  пуссын  няврамыь  вос
ханищтахтасыт. Ленин сорумпатыс, но ман таве нэмхуньт  ат  ёрувлилув.  Ленин
вармале акваг олуӈкве паты. (Баландин 1964: 124)

      Ма̄н Родинав – ты СССР. Тав яныг. Са̄в во̄руй, са̄в  я̄,  тӯр,  ся̄рыщ,  са̄в
витхӯл, витӯй о̄ньщи. Ма̄н Родинавт са̄всыр мир о̄лы. Ка̄сыӈ  мир  такви  ла̄тыӈыл
потырты. Са̄всыр мир пуссын рущ  ла̄тыӈ  аквтох  ва̄г.  Рущ  ма̄хум  ма̄н  каӈкыг
ла̄виянув, - та̄н мо̄йт советский ма̄хмытн нё̄тэгыт. Советский  ма̄хум  –  ты  ма̄н
Родинав щунь. Ма̄н Советский ма̄хмыт, пуссын  ма̄нки  Родинав  сака  э̄руптылув,
таве врагытныл ӯргалылув. (Ромбандеева – Вахрушева – Сайнахова 1990:90)

      Ма̄н совхо̄зувт са̄т брига̄да о̄лы. Ка̄сыӈ брига̄дат брига̄дир  о̄лы.  Брига̄дат
тармыл совхо̄з  предщеда̄тель  пуӈктоты.  Свердловский  ке̄р  ва̄рнэ  заво̄д  ма̄н
совхо̄зув ма̄гыс  ше̄фыг  о̄лы.  Туи  порат  ше̄фыт  ма̄навн  пум  са̄грын  машӣгат
кё̄тэ̄гыт.Тэ̄лы  порат  «бура̄ныт»  кё̄тэ̄гыт.  Ма̄н  совхо̄зув   сэ̄мылпунпа   охсар
зверофе̄рма о̄ньщи. (Ромбандеева – Вахрушева – Сайнахова 1990: 85-86)

      Юрий Алексе̄вич Гагарин – нас советский  элмхолас.  Тав  мот  советский
элмхоласытныл  щар  сартын  торумхарт-космост  олыс.  Гагарин  яныг   пилтал
вармаль варыс. Тав корабль-спутникыл Ма мувлахи ялыс. (Баландин  1964:  128)
Космона̄вт хо̄тал. Апрель э̄тпос китхойпловит хо̄тал – ты космона̄вт хо̄тал.  1961
та̄л порат о̄выл щос э̄лмхо̄лас  ко̄смосын  тыламлас.  Тав  наме  Ю̄рий  Алексе̄вич
Гага̄рин, тав сака пилта̄л хум о̄лыс. 1981  та̄лыт  ма̄н  Ро̄динав  о̄выл  э̄лмхо̄лас
ко̄смосын  тыламла̄лыгламе  хусыт  та̄лэ  янытлас.   ӯс   кант   вы̄гыр   фла̄гыл
хо̄рамтаве̄сыт. (Ромбандеева – Вахрушева – Сайнахова 1990:150)

      1 Ма̄й хо̄тал тый ма̄ янытыл о̄лнэ мир ма̄гыс ялпыӈ хо̄талыг о̄лы.  Ты  хо̄тыл
ка̄сыӈ  сове̄тский  хо̄тпан  ӯраве.  Рӯпитан  мир  ты  хо̄тал   кастыл   арге̄ныщ
рӯпитэ̄гыт,  пла̄наныл  арге̄ныщ  то̄влуптыя̄ныл.  Пионе̄рыт,  октября̄тат  ос  мо̄т
шко̄льникыт ты хо̄тал кастыл ёмас отме̄ткат  вы̄гыт.  1  Май  хо̄тал  мир  пуссын
демонстра̄циян мӣнэ̄гыт. Та̄н вы̄гыр фла̄гыт, знамё̄нат, транспора̄нтыт  ёт  вы̄гыт.
Та̄н э̄рге̄гыт. Та̄н ӯс кан хосыт вы̄гыр фла̄ганыл а̄лмим тох ё̄ме̄гыт.  (Ромбандеева
– Вахрушева – Сайнахова 1990: 214)





