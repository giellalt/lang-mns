Паща ōлэн!
Паща, паща!
Хумус ōлэ̄гын?
Ёмас.
Ōс ёмас ōлэн!
Ōс ёмас ӯлум!
Наӈ намын ма̄ныр?
Ам намум Анна.
Наӈ хотыл ёхтысын?
Ам тыг Ханты-Мансийск ӯсныл ёхтысум.
Ма̄ньщи ла̄тӈыл наӈ ха̄сэ̄гын-а?
Ам мощ туп ха̄сэгум.
Ам ма̄ньщи щирыл потыртаӈкве таӈхе̄гум.
А-а.
Остыгыл.
а̄ти.
Пӯмащипа!
Сōтыӈыщ ōлэн!
Пус ка̄т, пус ла̄гыл!
То̄рум ёт, о̄тыр ёт!
Сōтыӈ лё̄ӈхыл минэн!


Сату – финн а̄ги. Тав Финляндият о̄лы. Тав Хельсинки Университетт ханищтахты. Тав ма̄ньщи ла̄тыӈ ханищтахты. Сату ань Ханты-Мансийск ӯст о̄лы.
а̄c-угорский институтт конференция о̄лы. Учёный хо̄тпат лекцият ловиньтэ̄гыт, са̄в мир хӯнтлы. 
Тыи Юван. Тав ма̄ньщи. Тав ма̄ньщи хум.
Тыи Лариса. Тав рущ учёный нэ̄. Тав Ханты-Мансийск ӯст о̄лы. 
Тыи Амир. Тав таджик аспирант. Тав о̄с Ханты-Мансийск ӯст о̄лы. 
Тыи Римма. Тав ханты нэ̄. Тав Касум па̄вылт рӯпиты.
Тав Хайдар. Тав хатань хум. Тав Сургут ӯст о̄лы.
Тав Кирилл. Тав саран о̄йка. Тав Саранпа̄вылт о̄лы. 
Тав Аграфена. Тав ё̄рн э̄ква. Тав Нумто па̄вылт рӯпиты. 
а̄с-угорский ма̄хум театр ёнги. Тӯлыглап юи-па̄лт ёнгын хо̄тпат ос мӯй хо̄тпат театрыт хультэ̄гыт.
- Ам Дарья Васильевна. Ам а̄с-угорский ма̄хум театрыт рӯпитэ̄гум.
- Ам Наста. Ам ма̄ньщи нэ̄. Тав Улякщи. Тав ма̄ньщи хум.
- Ам Ольга. Ам о̄с театрыт рӯпитэ̄гум. Тав Оксана. Оксана школат яласы. Ме̄н Ханты-Мансийск ӯст о̄лыме̄н. 
- Ты ня̄врам хо̄ӈха?
- Тыи Ваня.


Югра Рущ ма̄т, Сибирьт о̄лы. Югра ма̄т матахмат яныг ӯсыт о̄с са̄в ма̄нь па̄влыт о̄лэ̄гыт. Юграт нё̄тнэ, сыстам ма̄-вит ос о̄лы. Ма̄т са̄всыр пум ос йӣв яныгми, во̄рт са̄в ӯйхул, витт атыӈ, тыныӈ хӯл уйгалы. Ка̄сыӈ пил такви ма̄т яныгми. Морых нюрмыт яныгми, саӈвлыпил ня̄рт яныгми. Са̄внипил во̄рт о̄лы. Сӯйпил тунра ма̄т, ӯсморах о̄с во̄рт яныгми. Яныг я̄тыт сорт, мохсыӈ, хулюмхул уйгалы, ма̄нь я̄тыт чебак о̄лы. Сымри тӯрт о̄лы. Товлыӈ ӯйит хо̄т-а̄ти акваг о̄лэ̄гыт. Ва̄сыт, лӯнтыт, хотаӈыт тунрат тыламлэ̄гыт. Во̄рныл ма̄нь ӯйрищит луйгинэ̄ныл суйтэ̄гыт. По̄люйт, ка̄ткасыт ос ӯринэ̄кват ӯсытн о̄с тыламлэ̄гыт. Во̄рытт са̄в лэ̄ӈын, охсар, нёхыс о̄лы. Во̄рто̄лнут ка̄сыӈ ма̄т о̄лы, во̄рт ос ӯст ля̄пат о̄с яласы. Во̄рто̄лнут сака пилыщмаӈ ӯй, таве э̄руптаӈкве э̄ри. Сибирь хо̄тал нэ̄глын е̄ре на̄ин са̄в пе̄ламлавес, таи ма̄гыс Югра ма̄н са̄в во̄ртолнут ха̄йты.


Оксана – ня̄врам. Тав ка̄сыӈ хо̄тал а̄лпыл но̄х-ква̄лы. Тав са̄т щё̄с па̄лэ̄т но̄х-сайкалы, оматэ̄н сыртэпыл па̄йтаве. Оматэ онтолов щё̄сныл рӯпиты. Оксана нёлолов щё̄ст ишколат о̄лы. Тав тот акв щё̄с мус ханищтахты. Тав хо̄талъятт тэ̄нэ ва̄рмаль юн тэ̄г, та юи-па̄лт «Лылыӈ Со̄юм» центрын мины. Центрыт йӣквуӈкве ос ма̄нь сак хартуӈкве ханищтахты. Тав са̄тыт сыс кит щё̄с тув яланты.
Ваня яныгнув пыг, ловит классыт ханищтахты. Тав китыт сменат ханищтахты. Тав о̄с а̄лпыл но̄х-ква̄лы, колта̄гыл хол-пӯт аквъёт тэ̄гыт. Ваня хо̄талъят мус музыка ишколат нэ̄рнэ-йӣвыл ёнгуӈкве ханищтахты, мо̄рсыӈ порат уйгалаӈкве ос ялы. Кит щё̄сныл ишколат ханищтахтуӈкве паты, хот щё̄с ман са̄т щё̄с мус тот о̄лы. э̄типа̄лаг тав юв ёхталы.
Улякщи – студент. Таве̄н э̄типа̄лаг рӯпитаӈкве мӯсты, кина сунсуӈкве ос юртыт ёт акван-хо̄нтхатуӈкве э̄рупты. Таве̄н а̄лпыл но̄х-ква̄луӈкве ат мӯсты, а̄лпыл университетн минуӈкве сака ат э̄рупты. Яныг ӯс мир копе сака ат аи, ос Улякщи ка̄сыӈ а̄лпыл копе  а̄ны аи. Ма̄хум Россият са̄т хо̄тыт хо̄талытт о̄с рӯпитэ̄гыт, таима̄гыс Улякщи туп са̄тыт хо̄талт ӯщлахты о̄с университетн ат мины. Тав то̄ванакт концертн мины, ты юи-па̄лт юртанэ ёт сур аи.
Наста редакцият рӯпиты. а̄лпыл но̄х-ква̄лы ос хол-пӯт па̄йты. Тав онтолов щё̄сныл акв щё̄с мус рӯпиты. Акв ос кит щё̄с халт юн мины, юн тэ̄г. Кит щё̄ст о̄ста редакцият ӯнлы ос компьютерт хансы. Наста ля̄ххалыт тотуӈкве сака э̄рупты, таве̄н ты сака мӯсты. Са̄в сапраниян, сунсыглапн яланты, са̄всыр ма̄хум ёт акван-хо̄нтхаты. 


Сибирь по̄лям ма̄, тыи пуссын ва̄гыт. Юграт о̄выл тӯйт сӯкыр э̄тпост тӯйи. Ма̄ньтаквс э̄тпост по̄люӈкве паты, тэ̄лы пора о̄вылтахты. Тэ̄лы порат Ханты-Мансийск ӯст мо̄рсыӈ порат -35 ман -40 градус е̄мталы, Югра хо̄тал нэ̄глын е̄р нупыл о̄лнэ ма̄т -50 градус о̄лыглы. Хунь хоса по̄льты, Югра яныгтыл мир тэ̄лы лё̄ӈхыт хосыт яласаӈкве паты. Тэ̄лы лё̄ӈхыт та̄л котиль э̄тпосныл ма̄ньполь э̄тпос мус рӯпитэ̄гыт. Так во̄т хунь во̄ты, ма̄нь ащирма ос яныг ащирмыг суйтыгла̄лы. Ханты-Мансийск ӯст о̄с я̄т ва̄татт акваг во̄ты. -35 градусныл ащирмаӈнуве̄г ке о̄лы, ня̄врамыт школан ат минэ̄гыт 
Тэ̄ли ма̄ньполь э̄тпос холнэ мус мины. Тӯя яныгполь э̄тпост о̄вылта̄лыглы. Йӣвытт тов-са̄выт нэ̄глантэ̄гыт, тӯйт о̄с я̄ӈк паттыиг ня̄рппум оспа ва̄нсы яныгми. Хо̄талытт хосанувыг ос ре̄гыӈнувыг е̄мтэ̄гыт, йӣвытт лӯптаныл на̄ӈкэ̄гыт. я̄ӈк на̄тнэ э̄тпост я̄ӈк хот-саквалы, я̄тыт па̄лыг-патэ̄гыт. Ма̄-витыт акваг тох та, мо̄ртым ма̄т са̄ртыннув толуӈкве о̄вылтахты, лӯи ма̄т ётылнув толы.
Лӯпта э̄тпост иӈ ма̄к тув о̄лы, э̄тыт войканыг е̄мтэ̄гыт, а̄ти турман, э̄т сака ва̄ти, туп акв щё̄с хосаг о̄лы. Тӯяг хорамыӈ лӯптат, тэ̄пкант яныгман утыт туп балконытт, теплицатт яныгме̄гыт. Тувыл ма̄хум дачатт, тэ̄пканытт рӯпитэ̄гыт, картопка, паприка, огурец, помидор, саймпум, анькас, щӯртни ӯнттэ̄гыт. Тэ̄пканытт яныг пил яныгман йӣвыт а̄тим, тув арге̄н ва̄ти. Во̄рытт ля̄м сё̄риты, са̄в ӯсморах, та̄хтпил, во̄ртур э̄тпост морах, я̄т ва̄тат сосыг яныгми.
Туи порат Сибирьт сака ре̄гыӈ, то̄нт 25, 30, иӈ 35 крадус о̄луӈкве ро̄ви. Во̄ртур э̄тпос юиос-о̄вылт лӯптат вощрамыг е̄мтэ̄гыт, та̄н молях ёл-патэ̄гыт. Ха̄ль во̄рт ты порат со̄рниӈ ракв ракви. Таквсы порат ла̄хыс, сӯйпил, саӈквлыпил ва̄туӈкве ро̄ви. Таквсы Сибирьт сака нё̄тнэ, туп ва̄тииг о̄лы, туйт сака молях тӯйтуӈкве паты. 


Ханты-Мансийскыт Сату общежитиет о̄лы. Тав ма̄нь колнакт о̄лы. Колнакт кит пе̄рина, кит пасан, акв норма ос акв искап о̄лы. Пасаныг иснас э̄лы-па̄лт лю̄ле̄г, пе̄ринаг пасаныг онтсыл ӯнлэ̄г. Иснас ля̄льт, а̄ви ёмаспа̄лэ̄т ма̄нь кухня о̄лы, кухнят кӯр, я̄ӈк искап о̄с а̄ны искап о̄лы. а̄виныл ма̄нь колнак о̄вылтахты. Акв па̄лэт ванная о̄лы, тот душ ос туалет. Мо̄т па̄лэт коридор хосыт минэ̄гын. Тыи ма̄нь колнакт о̄выл этажт ӯнлы. Тамле ма̄нь колытыт ханищтан хо̄тпат, ня̄врам ёт о̄лнэ ханищтахтын хо̄тпат ос общежитиет рӯпитан хо̄тпат о̄лэ̄гыт. Мо̄т этажитыт ханищтахтын хо̄тпат о̄лэ̄гыт, тот яныгнув колнакыт о̄лэ̄гыт, акв колнакт хӯрум-нила хо̄тпа о̄лы.
Сату Ханты-Мансийскыт ма̄ньщи юртыт иӈ о̄ньщи, та̄н таве то̄ванакт мӯйлуӈкве во̄вияныл. Яныг ӯсыт ма̄ньщит, хантыт яныг квартират манос колыт о̄лэ̄гыт, та̄н о̄лнэ ма̄т са̄в колнак ос са̄всыр машина о̄ньще̄гыт: маснӯт поснэ машина, тэ̄нут исылтан ут, порс няртнэ ут, телевизор, компьютер о̄с ищхӣпыӈ ут. Сату мӯйлуӈкве хунь мины, та̄н кухнят пасан ва̄тан ӯнлэ̄гыт, ща̄й ае̄гыт, салат ман ма̄гня̄нь тэ̄гыт, потыртэ̄гыт. Ща̄й айнэ юи-па̄лт ва̄тихал телевизор сунсэ̄гыт, ма̄ньщи ман рущ ля̄ххалыт хӯнтлэ̄гыт, ман DVD-ныл ма̄ньщит урыл ма̄нь кинат сунсэ̄гыт.
Сату юртанэ па̄лт э̄т ат хуйы, таве̄н 11 щё̄с мус ювле минуӈкве э̄ри. Таквсы ос тӯя порат ла̄глыл мины. Тэ̄лы порат, хунь кон ащирма о̄с турман о̄лы, тав маршрутка ӯри.


Лариса са̄нсын пыге выгтэ. Пыгрищ суиӈыщ лю̄ньщи.
- Тав маныре а̄гмыӈ? – Сату китыглахты.
- Пуӈканэ яныгме̄гыт, ты а̄гмыӈ, тав таима̄гыс лю̄ньщи.
- Хумус таве̄н нё̄тэ̄гын?
- Ам таве̄н ща̄й, ёнгынут ма̄нь ня̄врамыт ма̄гыс ва̄рим тэ̄рпи мыглум, таве тыщир торамтылум. – Лариса ла̄ви.
Со̄ль, пыгрищ ня̄врам няртылтан утныл мощща аи, самаге иӈ самвитыӈыг кос ос тав кӯньгуӈкве та паты.
- Тав яныг пыг кос, – Лариса ла̄ви. – Тав ма̄ньщи ла̄тыӈ ёмщакв торгамты. Сунсэн!
Тав пыгрищ нупыл хӯтала̄лым китыглытэ:
- Наӈ самагы̄н хо̄т о̄лэ̄г?
Пыгрищ самаге хӯлты.
- Наӈ пукин хо̄т о̄лы?
Пыгрищ пукитэ хӯлты.
- Наӈ пуӈк атан хо̄т о̄лы?
Пыгрищ хоса атанэ аняг пувумты.
- Тав войкан а̄тпаг хульты ман а̄ти? – Сату китыглахты.
- Ат ва̄глум – Лариса номсым ла̄ви. – Ам ще̄мьямт ма̄хум туп ма̄нь порат войкан атпаг о̄лэ̄гыт, яныгман порат сэ̄млыг е̄мтэ̄гыт. Юван атанэ ань иӈ войканыг о̄лэ̄гыт. Тав а̄пщитэ атанэ пуссын войканыт. Сунсэ̄в тах. 
- Тав самаге атырхариг о̄лэ̄г тах.
- А-а, со̄ль, сас атырхари оспа са̄мыг о̄ньщиме̄н. Тыи мо̄рсыӈ ва̄рмаль.
- Ты пыгрищ Ханты-Мансийск ӯст ма̄ньщи ла̄тӈыл хаснэ̄г яныгми. Тыи о̄с мо̄рсыӈ ва̄рмаль.


ӯщлахтын порат Сату Ханты-Мансийск ӯс ханьщуӈкве патыс. ӯс ялпыӈ хо̄талыт а̄ӈквата̄лы, кинан ос театрын мины. Музеит сунсуӈкве ос яласы. Ханты-Мансйискыт са̄в музей о̄лы. Райшев ос Игошев музей-колыг сака нётнэг, «Торум Маа» музей суссылтапанэ ос сака мӯстыс. Галерия тавен сака пумщыг ат о̄лыс, Ма̄-вит ос э̄лумхо̄лас музей ёт иӈ суссыс. Ма̄-во̄й ос газ музейт ат иӈ яласы, тыи ма̄гыс ань тув мины.
Югра ма̄ сака щуниӈ. Ма̄ кивырт са̄в ма̄-вой ос газ о̄лы. Россият щар са̄в ма̄-во̄й Югра ма̄т но̄х-выгыт, ты ма̄ китыт газ но̄х-винэ ма̄. Округ янытыл атпан са̄вит компания ма̄-вой ос газ сэлы, щар яныг ма̄-вой но̄х-винэ ма̄т округ хо̄тал нэ̄глын э̄рт о̄лнэ накит, Сургут, Нефтеюганск, Самотлор ӯст ля̄пат хуегыт. Сургутыт иӈ яныг электростанция ос рӯпиты. Тагт-я̄ хосыт лотых хонтсаныл, Нё̄рт хрусталь, со̄рни, аргин ос цинк хилэ̄гыт.
Ма̄-во̄й но̄х-винэ ма̄т ва̄тихал сосса хо̄тпат ма̄ныл ла̄пат о̄лэ̄гыт, пе̄с йис ма̄т о̄лнэ хантыт, ма̄ньщит таымагыс нефтяникыт ёт воритотэ̄гыт. Нефтяникыт сосса ма̄хум та̄нки о̄лнэ ма̄нанаылн туп пропуск-нэ̄пак щирыл та̄рата̄лыяныл, хум хо̄тпат во̄раяӈкве о̄с ат та̄ратэ̄гыт. Ма̄-во̄й но̄х-винэ ма̄хум ёмас тэ̄пыӈ ма̄ яныг машинал пулиг-ялыгласаныл, ва̄тал-хащта̄л на̄й пе̄ламтэ̄гыт, ма̄ тармыл нефть со̄сантэ̄гыт, ма̄т порс хультуптэ̄гыт. Ма̄-во̄й но̄х-винэ ма̄хум кӯщайлахтуӈкве патсыт, та̄н потыртаӈкве акван ат ёхтэ̄гыт, тэ̄лат ма̄кыг олнэ̄ныл ма̄гыс договор-нэ̄пак хансуӈкве о̄с ат таӈхэ̄гыт. Сосса ма̄хум ма̄-витаныл ма̄гыс сыманыл ща̄рге̄гыт, та̄нанылн ма̄-во̄й но̄х-винэ ма̄хум ма̄гсыл акваг мо̄т ма̄н ва̄нтлуӈкве э̄ри. Таима̄гыс пе̄с щирыл о̄лнэ ще̄мьят о̄лупсатэ сака та̄рвитыӈ, та щирыл о̄лнэ ма̄хум сака мощща хультыс. Тувыл туп пе̄с щирыл о̄лнэ ханты, ма̄ньщи ще̄мьятыт ня̄враманыл ща̄нь ла̄тӈыл по̄тыртаӈкве ха̄сэ̄гыт. 
«Торум Маа» нампа музеит хантыт ос ма̄ньщит пе̄с пормасаныл иӈ ка̄салаӈкве ро̄ви. «Ма̄-во̄й о̄с газ» нампа музеит Югра щёлыӈ ма̄тэт но̄х-винэ утанэ суссылтавет. Ты тэ̄лат халанылт манкем ва̄йхатнэ ва̄рмаль о̄лы, нэ̄мхо̄т ат на̄ӈки.


Сату юртанэ па̄лн а̄с-угорский ма̄хум театрын мӯйлуӈкве мины. а̄с-угорский ма̄хум театр 2002 та̄лт рӯпитаӈкве патыс, тот ханты ос ма̄ньщи ёнгын хо̄тпат рущ, ханты ос ма̄ньщи ла̄тӈыл пьесат хӯлтэ̄гыт. а̄лпыл ня̄врамыт ма̄гыс мо̄йтыт сунсаве̄гыт, э̄типа̄лаг яныг хо̄тпат ма̄гыс ёнге̄гыт. Ёнгын хо̄тпат хо̄тыл театрыт ӯнлэ̄гыт: потраныл ханищтэ̄гыт, э̄рге̄гыт. Сату сунсы, Дарья Васильевна сака хӯнтлым матыр-а̄ти ва̄рыглы.
- Паща о̄лэ̄н! Маныр ва̄ре̄гын?
- Супум ю̄нтэ̄гум.
- Наӈ наӈки супын ю̄нтэ̄гын-а?
Дарья Васильевна мувиньты.
- Пе̄с порат ка̄сыӈ а̄ги тавкинатэ̄н суп ю̄нтыс. Нэ̄ суп, хум суп, ня̄врам суп, ва̄иг ос сахи нэ̄т о̄с ва̄рыгласыт.
- Наӈ ю̄нтуӈкве хо̄т ханищтахтасын?
- Ам ю̄нтуӈкве юн ханищтахтасум, омам яныг ма̄щтыр нэ̄г о̄лыс. Хо̄ӈха юн ю̄нтуӈкве ханищтахтуӈкве ат ве̄рми, тав «Лылыӈ Со̄юм» нампа центрыт ман «Ма̄нь ӯскве» лагерьт ханищтахтуӈкве ве̄рми. а̄гит о̄влэ̄т ю̄нтуп-нэ̄мтат, тувыл тучаӈ, юи-о̄вылт пуӈк то̄р ю̄нтуӈкве ханищтахтасыт. 
- Тучаӈ – тыи ма̄ныр?
- Ка̄сыӈ нэ̄ тучаӈ о̄ньщи, тув ю̄нтупыт, сэ̄тап, сак, нуй ос китэ̄лмип касай пины. Хунь нэ̄т ат ю̄нтэ̄гыт, ю̄нтупанэ ю̄нтуп-нэ̄мтат ос тучаӈт о̄лы. Хунь нэ̄т ю̄нтэ̄гыт, ю̄нтуп-нэ̄мтат ке̄рсольн тагмахтыяныл.
- Суп ю̄нтуӈкве та̄рвитыӈ ман а̄ти?
- Суп ю̄нтуӈкве та̄рвит о̄с тыныӈ. Пе̄с порат со̄тыӈ канащ а̄гит хансаӈ то̄р супыл масхатасыт, са̄лы о̄щнэ пӯӈыӈ хумыт мольщаӈ о̄с кувщ массэгыт. я̄рмак, пуныӈ маснӯт ат о̄щнэ нуса ма̄хум хӯлсовныл ва̄рим супыл масхатасыт. Ань то̄р, сак саран ман хатань ва̄тахумныл ёвтуӈкве ат э̄ри, ла̄пкат пуссын ёвтуӈкве ро̄ве̄гыт. То̄р о̄с пун ань о̄с сака тыныӈ. Ва̄иг ва̄рнэ са̄лы сов хӯрум э̄тпос сыс олн сэ̄луӈкве э̄ри, ос са̄лы сов ка̄миньтаг тах иӈ тынтлуӈкве э̄ри.
- Ам нё̄тнэ суп о̄ньщуӈкве таӈхе̄гум.
- Ам наӈынн то̄р ёвтуӈкве нё̄тылум. Тувыл Валентина Владимировна па̄лн миныме̄н, таве наӈынн суп ю̄нтуӈкве тах ла̄виламе̄н.


Сату ань мӯйлуӈкве о̄с минас. Тав Улякщи ос Наста па̄лт ща̄й аи. Улякщи ма̄нь нэ̄пак пасан тармылн пины.
- Сунсэ̄н, тыи ам фотоальбомум – тав ла̄ви.
- Маныр ты фотоальбомыт о̄лы? – Сату китыглахты. 
- Ам ос ще̄мьям хурит.
- Ты альбом сака ма̄нь.
- Ты альбом сака ма̄нь, ам туп мощща хурит о̄ньще̄гум. Тыхо̄тал фотоаппаратын ман ще̄пт о̄щнэ телефонын цифровой хурит ва̄равет, ты хурит альбомн ат пинавет, сурум дискын о̄ньщавет. Ще̄мьямныл щар пе̄с хурит войканыг-сэ̄млыг о̄лэ̄гыт, ма̄нь порат ва̄рим хурит са̄в оспаӈыг о̄лэ̄гыт.
- Тыи о̄выл хӯри. Тэ̄н хо̄ӈхаг? 
- Тэ̄н ане̄квам ща̄наге-а̄щаге. Каллистрат Савельевич, тав ма̄ньщи хум, во̄раян хумыг о̄лыс. Тав мо̄т хӯрит о̄с о̄лы, кит а̄мпаге ёт. э̄кватэ, Мария Григорьевна ё̄рн э̄кваг о̄лыс. Хо̄т ня̄врам о̄щсы̄г. Ты хӯрит ще̄мья пуссын аквъёт ӯнлэ̄гыт: ща̄ниг-а̄щиг, кит а̄гияге̄н ос нила пы̄ганэ̄н. 
- Ане̄квагын-а̄що̄йкагын хо̄т о̄лэ̄гыт? 
- Тэ̄н а̄тимыг е̄мтсы̄г, акв ос кит сасыг о̄ньще̄гум. Сасгыг Сӯкыръя о̄с я̄сунт па̄вылт о̄лэ̄г, аквум Тюмень ӯст рӯпиты.
- Оман ще̄мьятэ̄т щар ма̄ниг о̄лыс?
- А-а, омам, Светлана Тимофеевна щар ма̄ниг о̄лы. Тав а̄тямныл ат талыл ма̄ньнув. Тэ̄н Ня̄хщамво̄ль па̄выл ишколат аквъёт ханищтахтасы̄г. Омам интернатт о̄лыс, а̄тям ще̄мьятэ Ня̄хщамво̄льныл о̄лыс.
- а̄тян о̄с са̄в ягпыг о̄ньщи? 
- а̄тям, Сергей Михаилович яныг ще̄мьят самын патыс, щаще̄квам-о̄пам онтолов ня̄врам о̄щсы̄г. о̄пам во̄рт, щаще̄квам колхозыт рӯпитас. а̄тям о̄с колхозыт рӯпитаӈкве патыс, механикыг рӯпитас. Омам Ханты-Мансийск педучилищат ханищтан хо̄тпаг ханищтахтас, о̄влэ̄т тав о̄с Ня̄хщамво̄ль ишколат рӯпитаӈкве патыс, тувыл тэ̄н Саранпа̄вылн о̄луӈкве минасы̄г. Ам Саранпа̄вылт самын патсум, тот ос ханищтахтасум. Ханты-Мансийск ӯсн университетн ханищтахтуӈкве патмум порат ёхтысум.
- Тыт о̄луӈкве наӈын мӯсты-а?
- Мӯсты, но па̄вылт о̄луӈкве са̄внув мӯсты. Университет а̄стланэм юи-па̄лт юв минуӈкве таӈхе̄гум, Саранпа̄вылт ман мо̄т ля̄пат о̄лнэ ма̄ньщи па̄вылт рӯпитаӈкве таӈхе̄гум. Тот рӯт о̄ньще̄гум, тот ще̄мьям, яга̄гиянум-ягпыганум о̄лэ̄гыт.


Дарья Васильевна пенсиян мины. Рӯпатан накт таве иӈ янытласаныл, ань тав э̄типа̄лн то̄ва румат мӯйлуӈкве во̄ви. Тав Сату ос во̄ви, таимагыс тав Сату Настан машинаыл тотуӈкве лавыс. Наста общежитие э̄лы-па̄лн ёхтыс, Сату колнаке а̄витэ̄н ра̄ты. Колнакн но̄х-ква̄лым колкан тармыл нэ̄пак-аня о̄с кит пормасыг сӯнсы. Тав Сатуныл ощатахтым китыглахты:
- Матыр варе̄гын? Манрыг ты са̄в нэ̄пак тыт ӯнлы?
- Ам нэ̄пакыт почтан виӈкве, Финляндиян юв ке̄туӈкве таӈхе̄гум. Хультум утыт ам хусапумн пинум.
- Наӈ молях юв минэгын? Ам номсылум, на̄иӈха̄пын Рождество порат туп тыламлы.
- А-а, ос тыхо̄тал Ва̄т са̄грапнал э̄тпос нёлоловхуйпловыт хо̄талэ о̄лы. Матахкем хо̄тал палыт ам пормасыт тах пинэгум, хускитыт хо̄талт Москван тах минмыгтэгыт.
- Ам наӈ потрын мо̄т щирыл торгамтаслум. Ам православный Рождествоныл номсыслум, ты ялпыӈ хо̄тал та̄л котиль э̄тпос хотыт хо̄талыт янытлэ̄гыт.
Тэ̄н общежитиеныл кон-ква̄лыгластэн, машинан та̄лыгла̄лэ̄гыт. Сату яласым номсыгла̄лы:
- Ва̄т са̄грапнал э̄тпос хорамыӈ хо̄втталыг суссылта̄лыглаӈкве сака та̄рвитыӈ.
- Ва̄т са̄грапнал э̄тпос хорамыӈ хо̄втталыг суссылта̄лыглаӈкве ат э̄ри. Ма̄н о̄с ва̄т са̄грапнал э̄тпост хо̄вт хорамтэ̄в. Пе̄с порат хо̄вт туп йильпи та̄л э̄тыт хо̄рамтавес, ань пуссын э̄тпост колнакт лю̄лы. Мӯйлупсат атхунь йильпа та̄л э̄тыт мывет.
Мӯй хо̄тпат Дарья Васильевна па̄лт акван ты атхатыгла̄лсэгыт. Акв пилвит тотыстэ, мо̄т торт то̄тыстэ. Ка̄сыӈ хо̄тпа хорамыӈ лӯптат мӯйлуптсаныл. Дарья Васильевна колпох хо̄тпатэ сулья коняк мыс. Та̄н саӈквылтап сӯй хӯнтлэ̄гыт, потыртэ̄гыт. Ялпыӈ хо̄талыт урыл потыртаӈкве ос патэ̄гыт.
- Ма̄вт католический Рождество мощща хо̄тпа янытлы, Санта Клаус мӯслупса ат тоты. Рождество тыт православыт ялпыӈ хо̄тал, ялпыӈколн ялнэ ма̄хум туп янытлэ̄гыт. Йильпи та̄л хо̄талэ – ты яныгныл яныг ялпыӈ хо̄тал, та порат хо̄вт хо̄рамтэ̄гыт, мӯйлупсат мывыт, ма̄хум шампанское вина ае̄гыт. Ма̄ньщи ма̄хум хо̄втыл янытлаӈкве советский порат патсыт. Хотты хо̄тпат ань иӈ хо̄вт колнакн ат тотэ̄гыт, та̄н ла̄ве̄гыт: во̄рт то̄влы хо̄вт о̄лы.
- Ма̄ньщи ялпыӈ хо̄талыт ма̄нырщирыг о̄лэ̄гыт?
- Ма̄ньщит рущ ялпыӈ хо̄талыт ёмщакв ва̄гыт, тыщир-тащир та̄н янытлэ̄гыт, Илья хо̄тал, Петра хо̄тал янытлэ̄гыт. Ма̄ньщи ялпыӈ хо̄талыт ос о̄лэ̄гыт, ты хо̄талыт ма̄вит о̄лупсатэ йильпи утыт порат янылтавыт. Тыщир хо̄талыг о̄лэ̄гыт ӯринэ̄ква хо̄тал, ман ӯй йӣкв хо̄таланыл 
- ӯринэ̄ква хо̄тал урыл ам аквнакт хӯлсэ̄гум. Ам ты сунсуӈкве ос таӈхэгум.
- я̄ӈк на̄тнэ э̄тпост «Торум Маа» музей конференциян йильпӣг ёхталыгла̄лэн! То̄нт ӯринэ̄ква хо̄тал ос сунсэ̄гын. Ма̄н палтувн ёӈхэ̄н!
- Ам ювле тах ёӈхэ̄гум. Яныг пумащипа нётнэ ла̄тӈыт ос са̄в нё̄тмил ма̄гыс.
- Ёмщакв вос яласэн, Сату! Ос ёмас о̄лэн, пус кат, пус ла̄гыл! 


Сату Юван о̄с Лариса па̄лн мӯйлуӈкве минас. Ща̄ниг-а̄щиг Ваня пыгэн самынпатнэ хо̄талэ янытлаӈкве патэ̄г. Та̄н рӯт ма̄хум мӯйлуӈкве во̄всыг. Юван о̄с Лариса ёвтымут урыл потыртэ̄г.
- Юн тэ̄нут а̄тим. Ла̄пкан минуӈкве э̄ри. 
- Ёвтуӈкве мины ке, рӯпата юи-па̄лт минэ̄гум. Маныр ёвтуӈкве э̄ри?
- Ня̄нь воен. Во̄й тотуӈкве ос ро̄ви.
- Юн нё̄выль о̄ньще̄в ман а̄ти?
- Нё̄выль а̄тим. Щищкурек ёвтуӈкве э̄ри. Хӯл о̄ньще̄в, балконыт кит ӯсхул о̄лы. Картопка тотын ке, ӯсхулыг кӯрт картопка ёт са̄ритагум. Матъёмас салат ос ва̄ре̄в.
- Ам исмит тэ̄ӈкве таӈхэ̄гумэ. Янгуй нё̄выльныл хультыс ман а̄ти?
- Ат хультыс. Аким тах ёхты ке, а̄ӈха то̄ты, а̄ӈханыл ам тах исмит ва̄рилум. Тыхо̄тал ты туп картёпка сарилум, ос хӯлныл ня̄рхул ва̄рилум.
- Хо̄тке̄пыл ла̄пкат маныр ёвтуӈкве э̄ри?
- Картёпка, ня̄нь, во̄й ёвтуӈкве э̄ри. а̄нумн ма̄гня̄нь тотэн, «Лэ̄ӈын» нампа ма̄гня̄нь ёвтэн. Наӈ сур таӈхэ̄гын ке, сулья сур ос тотэлн.
- Торт ман атыӈ ня̄нь ос тотылум ман а̄ти?
- Торт ва̄руӈкве Ольга ла̄вхатыс. Пирог ам тах сарилум, ла̄хыс-картопка ня̄нь сарилум.
- Шампанское аюӈкве таӈхе̄в ман а̄ти?
- Ванян хо̄тхуйплов тал, шампанское ат аи. Та̄ве̄н пилвит мыглув.
- Мӯй хо̄тпав яныг хо̄тпатыг о̄лэ̄гыт, та̄нанн аюӈкве ро̄ви.
- Ма̄н юн сулья грузин вина о̄ньщев. Шампанское ат э̄ри.


Сату ос Ольга хо̄талъятт аквъёт тэ̄гыг. Тэ̄нэ юи-па̄лт Ольга Сату ща̄й аюӈкве о̄с во̄ви. Тэ̄н ща̄й ае̄г, ма̄гня̄нь тэ̄гыг, потыртахтэ̄г.
- Наӈ Валя концертэн билет о̄с о̄ньще̄гын-а? – Ольга китыглахты.
- Ам иӈ ат ёвтсум, ам тыхо̄тал офисн минуӈкве таӈхе̄гум – Сату ла̄ви.
- Хультыс ке, концерт э̄лы-па̄лт ос билет ёвтуӈкве ро̄ви.
- Ам хӯлыслум, Валя сака са̄в мирн э̄руптаве. Манхурип са̄ӈквылтапыл тав ёнги?
- Валя э̄рги. Холытан рэп концерт тах ва̄ри.
- Ам номсыслум, Валя са̄ӈквылтапыл ёнги.
- Валя стихыт хансы, о̄лупса урыл рущ ла̄тӈыл стихыт хансы, рэп э̄рыгсов э̄ргиянэ. Тав ат ёнги. Тав юртанэ гитарал ос тумранныл ёнге̄гыт, барабан ос койп ра̄тэ̄гыт, то̄ва порат диджериду ёнге̄гыт. Ханты щирыл ёмас э̄ргыт аквтох э̄рге̄гыт.
- Са̄ль, ма̄ньщи э̄рыгсов концерт а̄тим.
- Ма̄ньщи концерт ань а̄тим, ос ма̄ньщи э̄рыгсов о̄лы. Женя Анямов ма̄ньщи ла̄тӈыл стихыт хансы, ищхӣпыӈ ут хосыт э̄рганэ хӯлуӈкве, ос ма̄нь видео сунсуӈкве ро̄ви.
- Ос ма̄ньщи са̄ӈкылтап хӯнтлуӈкве хоталь ялуӈкве ро̄ви?
- а̄с-угорский ма̄хум театрын минэн, ня̄врам ма̄гыс суссылтан мо̄йтыт са̄ӈквылтап о̄с койп о̄лы. «Лылыӈ Со̄юм» центрын минэ̄гын ке, тот са̄ӈквыльтапыл ос хотаӈыл ёнгуӈкве ханищтавен. «Дом народного творчества» нампа колт ня̄врамыт тӯлыглапын ханищтавет.
- Ам тӯлыглапн ат ханищтавем, тыи нэ̄квен ва̄ӈкве ат ро̄ви. Ос са̄ӈквылтапыл ёнгуӈкве таӈхе̄гум. Наӈ ам ётум «Лылыӈ Со̄юм» центрын минэ̄гын-а?
- Ам центрын минуӈкве пора ат о̄ньшэ̄гум. Оксана увщим ка̄сыӈ ялпыӈ хо̄талт занятиен мины, ам таве китыглылум, тав наӈ ётын минуӈкве таӈхи ман а̄ти.


Пе̄с порат ма̄ньщи ма̄хум акваг во̄раясыт. Ма̄ньлат па̄влытыт о̄лнэ ма̄ньщит ань ва̄тихал во̄рн ялантэ̄гыт, ӯсын о̄лмыгтам ма̄ньщит туп ӯщлахтан порат юв минэ̄гыт. То̄ва хо̄тпат во̄раян ос хӯл алыщлан ва̄рмаль ма̄гыс та̄нки о̄лнэ ма̄н минэ̄гыт. Ань са̄кконыт щирыл ма̄хум туп э̄рнэ порат во̄раяӈкве та̄ратавет, мори ат ро̄ви. Тувыл во̄руйит, товлыӈ ӯйит ка̄тн патнэ ма̄гыс э̄рнэ лицензия-нэ̄пак хасылтаӈкве э̄ри. Во̄раян ва̄рмаль хум хо̄тпа рӯпатаг о̄лы. 

Тӯрват па̄выл Ха̄льӯс районт Самбиндалов ма̄ньщи ще̄мья о̄лы. Тот Савва Дмитриевич ос тав нила пыганэ о̄лэ̄гыт. Пыгыт ма̄ньта̄гыл а̄щанылн во̄раяӈкве ман хӯл алыщлаӈкве ханищтаве̄сыт. Во̄рт хоталь э̄ти миннэ лё̄ӈхъясыт пуссын ва̄ганыл. Та̄н пуссын ёмас во̄раян хо̄тпат. Хум хо̄тпатн ӯйхул коюӈкве а̄мпанылн акваг нё̄тавет. Самбиндалов ще̄мья ань онтолов кӯтюв о̄ньще̄гыт. То̄ваныл матсыт кос, са̄литым нас тох о̄ньщавет. Ка̄сыӈ хо̄тал ёмас тэ̄пыл па̄йтавет. 

Ты накт Илья Самбиндалов 50 ве̄рыста палыт нё̄р нупыл минас, тот туристыт ёт акван-хо̄нтхаты ос та̄н са̄т сыс нё̄рыт сунсыглым ё̄мыгтэ̄гыт. Илья о̄влэ̄т такви кӯтюве ёт тотыгластэ, ань юн хультум. Тувыл Ирина йигрище китыглавес, манрыг каӈке кӯтювта̄л минас. Ирина ювле-ла̄выс: Илья кӯтюве янгуй ёмас кои, о̄тырен яныгӯй ка̄тн паттуӈкве ань ат э̄ри, таима̄гыс кӯтюве хот-кантмаяве. Тувыл па̄влэ̄н ювле сӯлыньты, о̄тыре во̄рт та оссувлытэ. Та щирыл кӯтюве юн нэ̄гим хультуптастэ.


Югра ма̄тэ сака яныг. Тот мощща ма̄хум о̄лэ̄гыт, ӯсыт халанылт э̄лн ӯнлэ̄гыт. Яныг ӯсыт халанылт, Москван, Санкт-Петербургын товлыӈха̄пыл яласаӈкве э̄ри. Ма̄нь ӯсытн, павлытн вертолёт тыламлы. Югра ма̄т са̄в ня̄р ос хори о̄лы, таима̄гыс автострадат ӯнттуӈкве сака та̄рвитыӈ. Автобусыт ос маршруткат автострада хосыт, ма̄шинат лё̄ӈхыт хосыт ос тэ̄лы лё̄ӈх хосыт яласэ̄гыт. я̄т на̄иӈха̄пыт яласэ̄гыт, ос моторха̄пыл яласаӈкве ро̄ви. Округ ӯльтта ке̄рлё̄ӈх ва̄рим о̄лы. Ке̄рлё̄ӈх хосыт мо̄т ӯсытн ёхтуӈкве ро̄ви, Нягань ӯльтта Новороссийск ӯсн ман Москван, Пыть-Ях ӯсныл Уфа, Казань, Москва ӯсытн манос лӯи нупыл Новый Уренгой, Сургут, Нижневартовск ӯсн минуӈкве ро̄ви.
Наста Саранпа̄вылн мины, тав Сату ёт во̄выстэ. Сату яласан ва̄рмаль ма̄гыс сака ща̄гты, Ханты-Мансийск ӯсныл тыгыл хосан иӈ ат о̄лыс.
- Хумус Саранпа̄вылн тах минэ̄гум? – Сату китыглахты.
- а̄лпыл хо̄т щё̄ст речпортыт акван тах хо̄нтхатыме̄н. Маршрутка Нягань ӯс нупыл са̄т щё̄ст минмыгты, ты ӯсныл Приобье ӯсн мо̄т маршрутка аквхуйплов щё̄ст минмыгты, китхуйплов щё̄ст Приобьет тах о̄лыме̄н. Хунь Приобье ӯсн ёхтыме̄н, та̄ра аэропортын миныме̄н, наӈын тот вертолёт ма̄гыс авиабилет ёвтыме̄н. Ты юи-па̄лт ме̄наме̄н мощ ӯрхатуӈкве э̄ри. Таӈхе̄гын ке, ке̄рлё̄ӈх станциян миныме̄н, тот ма̄нь ресторан рӯпиты. Вертолёт нила щё̄ст Саранпа̄вылн тыламлы. Юв ат хультыгла̄лы ке, хо̄т щё̄ст Саранпа̄вылт исы.
- Ам вертолётыл нэ̄мхуньт ат тыламласум.
- Ат ке тыламласын, наӈын сака пӯмыщ тах о̄лы. Мощнув суиӈ, ос нумыл иснасныл кональ суснэ хӯри сака нё̄тнэг на̄ӈки.


Тыныӈ ма̄тем,
Сыстам я̄тем,
Посыӈ хо̄тал,
Совыӈ э̄т!

Карыс нё̄ртем,
Ялпыӈ во̄ртем,
Са̄лыт ма̄гыс,
Войкан тэ̄п!

Са̄лы пӯӈыт,
Та̄глыӈ суныт,
Нё̄рт ялэ̄гыт
Тыгле-тув.

Щуниӈ ма̄тем,
Нё̄тнэ татем,
Ма̄ньщи мирум,
о̄лнэ ма̄!


Россият о̄лнэ ка̄сыӈ хо̄тпа наме 2021 та̄лт нэ̄пакн хасвес. Россият 147 миллион э̄лумхо̄лас о̄лэ̄гыт. 75% э̄лумхо̄лас са̄всыр ӯсытт о̄лэ̄гыт. Сака са̄в ма̄хум Москва ӯст ос Московский областьт, Санкт-Петербург ӯст ос Лениӈрадский областьт о̄лэ̄гыт. 
Юграт ос Ямалт ма̄нь¬щит, хантыт ос ё̄рныт мощщаг хультум мирыг ловиньтавет. Тыи 50 000 э̄лумхо̄лас тыгыл мощщаг ке о̄лы, та̄н тув хансавет. 12 228 хо̄тпа та̄нкина̄ныл ма̄ньщӣг хӯлтысаныл, 2010 та̄лт 12 269 ма̄ньщит о̄лыс. Свердловский областит Са̄пса е̄р ма̄т сака мощща ма̄ньщи хультыс, яныгса̄тныл мощ са̄внув, ма̄кыг ке ла̄вуӈкве 112 э̄лумхо̄лас. Ты ма̄т Лӯсум ма̄ньщит о̄лэ̄гытхӯлэ̄гыт, та̄н та̄нки пе̄с наканыл, ла̄тӈаныл э̄лаль тотыяныл. 31 467 хо̄тпа та̄нкина̄ныл хантыиг хас¬саныл, ты э̄лы-па̄лт 30 943 хантыт о̄лыс. Та̄н яӈыщ Ханты-Мансийский автономный округт о̄лэ̄¬гыт, матса̄витаныл Ямало-Ненецкий округт. 49 646 ё̄рн хо̄тпаг хӯлтхатасыт, мо̄¬лал 44 646 ё̄рныт о̄л¬сыт. Са̄выӈпа̄лэ ё̄рныт Ямало-Ненецкий автоно¬мный округт, Ненецкий автономный округт ос Таймырский Долгано-Ненецкий районытыт о̄лэ̄гыт. 
Ма̄ньщит хо̄т о̄лэ̄гыт? Са̄выӈпа̄лэ 11 65 ма̄ньщит округувт о̄лэ̄гыт, тувыл 407 э̄лумхо̄лас Тюмень ӯс ос районэ̄т, Свердловский областит – 334, Ямалт – 111, Москва ӯст – 23, Санкт-Петербург ӯст – 22 хōтпа. Татарстант 8 ма̄ньщи хӯлтхатас, Башкирия, Удмуртия ос Саха (Якутия) республикат 6 ма̄ньщи, Коми респуб¬ликат, Кемерово ӯст, Самарский областьт, Алтайский крайт 5 хо̄тпа, Адыгеят, Волгоградский, Иркутский, Кировский ос Нижегородский обла¬стит 4 хо̄тпа о̄лы. Мо̄т ма̄т тай 1 манос 2 ма̄нь¬щит хӯл¬тыглавет.
Тамара Мерова: Ка̄сыӈ мир манса̄витыг ōлы
Тамара Мерова: Ма̄ янытыл о̄лнэ соссаӈ мирыт янытлавет.
Анна Алгадьева: Лӯсум ма̄ньщит


Ворыӈ ка̄тпа ню̄рум ӯй а̄гитэ	
са̄т пис о̄лнэ туманыӈ кол кӣвырт	
кональ хӯнтлэ̄гум:	
а̄ги щёррыӈ, ёнтыӈ хар	
кон суйты,	
пыг щёррыӈ, ёнтыӈ хар	
кон суйты.	
Ворыӈ ка̄тпа ню̄рум ӯй а̄ги	
нёхыс питиныл, ӯй питиныл	
ква̄лэ̄гум,	
ань са̄т пис о̄лнэ туманыӈ кол-а̄ви	
сӯх ӯмпыл винтаӈ кит ка̄тлыл	
пулиг ты ра̄тылум,
а̄виӈ кол а̄ви коны-па̄лнэ
ты патэ̄гум.
Нуми-То̄рум а̄щум,	
Со̄рни-Корыс я̄гум
со̄рни ва̄нсыӈ ёмас ма̄ о̄ньщи,
со̄рни ва̄нсыӈ ялпыӈ ма̄ о̄ньщи.
Аньмалыӈ ёлы ма̄хум ӯнлынэ
касум о̄лят, вы̄гыр о̄лят нортмаӈ ма̄кве о̄лыглам,	
ма̄нь лунт щёррыӈ, ма̄нь ва̄с щёррыӈ ма̄кве о̄лыглам,
касум о̄лят, вы̄гыр о̄лят нортмаӈ ма̄кве сака ӯнлыӈ,
ма̄нь лунт щёррыӈ, ма̄нь ва̄с щёррыӈ ма̄кве сака ӯнлыӈ.


Йӣв тов тармыл 6 ӯйрищ ӯнлы. Тувыл о̄с 1 ӯйрищ тыг ёхтыгпи. Са̄витэ̄тыл йӣв тов тармыл манах ӯйрищыг е̄мты? 
Нормат 8 нэ̄пак о̄лы. Володя норман о̄с 2 нэ̄пак пины. Нормат са̄витэ̄тыл манах нэ̄пак о̄лы?
Миша во̄рныл 5 тарыг па̄кв ос 2 хо̄вт па̄кв юв тоты. Манах па̄кв Миша юв тоты?
Ира я̄ ва̄тат 7 я̄ӈк а̄хвтас ос 1 вы̄гыр а̄хвтас хонты. Ира манах а̄хвтас хонты?
Хум суп ма̄гыс 58 солко̄ви ойты ос пальта ма̄гыс 96 солко̄ви ойты. Пальта супныл манкем тыныӈ о̄лы?
Лапкат 623 кг ло̄мтныӈ саккар ос 352 кг сэ̄й саккар о̄лы. Пуссын маныр са̄вит саккар лапкат о̄лы?
Заводыт 2448 хум, 892 нэ̄ ос 98 ня̄врам рӯпиты. Пуссын манах хо̄тпа заводыт рӯпиты?
Таня 5 конверт ёвты. Ка̄сыӈ конверт 3 солко̄ви тынпа. Таня манах солко̄ви ойты?
Нэ̄ щищкурек 12 ня̄врам о̄ньщи, мо̄т щищкурек ты щищкурек нэ̄ныл 5 ня̄врам са̄витн са̄внуве ня̄врам о̄ньщи. Мот нэ̄ щищкурек манах ня̄врам о̄ньщи?
Надя, Федя ос Коля 8 ха̄пкве витн та̄ратэ̄гыт. Надя 3 ха̄пкве та̄раты. Хультум ха̄пквет Коля о̄с Федя аквке̄мыл та̄ратасанэ̄н. Федя манах ха̄пкве та̄раты? Коля манах ха̄пкве та̄раты?


Ка̄сыӈ та̄л о̄вылтахтын порат ма̄н ма̄ньщи э̄тпосыӈ календарь ва̄рыглэ̄в. Ань э̄тпосанув урыл мощ хансӯв. Та̄л – ты тэ̄лы, ащирмаӈ пора, тув – ма̄лтып ос ре̄гыӈ пора тох ла̄ве. 
Тох ань та̄л котиль э̄тпос – ты та̄лув о̄вылтахтын э̄тпос тох ла̄вилӯв, ма̄ньщи щирыл тэ̄лы котьле̄н ёхтыс. Ре̄тыӈ ю̄свой э̄тпост со̄ль та порат то̄рмув улпыл ре̄т ва̄рыглы, то̄ва хо̄талт тӯи, то̄ва хо̄талт во̄тасыг е̄мты, то̄ва хо̄тал татем ащирма ва̄ри.
Ма̄ньполь э̄тпост хо̄талыӈ ёхтэ̄гыт. Ос та порат по̄ль иӈ во̄втаг о̄лы. э̄лумхо̄лас но̄х ат ла̄пи. Во̄рт ёсал ё̄мыгтан хо̄тпан во̄раяӈкве та̄рвитыӈ, ёсаге но̄х ат ла̄пег, ёл-ра̄гпи, хоса ма̄н минуӈкве ат ве̄рми. Яныгпо̄ль э̄тпост ма̄лтып, хо̄талыӈ хо̄талыг ёхтэ̄гыт, тӯйт осэ хо̄тыл сыс ёмщакв толувъи ос э̄т сыс татем по̄лясаве, тамле по̄ль хосыт во̄раян хо̄тпа а̄лпыл алщанэ уральтаӈкве ялуӈкве а̄лыми. я̄ӈк на̄тнэ э̄тпос ул ка̄сыӈ э̄лумхолас ӯритэ, то̄нт ма̄-вит «но̄х-са̄йкалы», я̄т, тӯрыт па̄лыг-патэ̄гыт, я̄ӈк нёвумты, ма̄хум ха̄пыл яласаӈкве о̄вылтахтэ̄гыт.
Лӯпта э̄тпост вощрам лӯптат, вощрам пумыт нэ̄глэ̄гыт, ма̄те̄в туииг е̄мты. Ос та порат лё̄мвоит та ква̄лпе̄гыт. о̄йттур э̄тпос таима̄гсыл тох ла̄ваве, то̄нт хум хо̄тпат ляпатнув о̄лнэ тӯрытыт хӯлуп ӯнттэ̄гыт, яныг вит порат тув хӯл щалты, тӯрытыт хӯл алыщлэ̄гыт. Та порат яныг я̄т витаныл иӈ яӈыт, хӯлуп ӯнтып ва̄тат иӈ лап-о̄нтым о̄лэ̄гыт. Ты э̄тпос ла̄ввес «о̄йта тӯр», ты талква ва̄таӈ тӯрыт тох ла̄вавет, та̄н ва̄таныл карсыт а̄ти, я̄ӈк молях толы. Во̄ртур э̄тпост ма̄хманув э̄лы тӯрытын алыщлаӈкве миныгла̄лсыт, ты са̄выӈ ма̄т о̄лнэ тӯрыт. Тамле тӯрытын о̄влэ̄т яныг йӣв ха̄пыл я̄ хосыт минэ̄гыт, тувыл ос тӯр мус ма̄ньха̄п хартэ̄гыт, тот ма̄ньха̄пыл товыгтэ̄гыт.
Сӯкыр э̄тпос ос таима̄гсыл тох ла̄ваве, сӯкыр хӯл алнэ пора ёхты, сӯкыр я̄ алгаль сэ̄руӈкве мины, по̄рыӈ хӯл ма̄хманув пувсыт. Ма̄нь таквс э̄тпост ащирмагнув е̄мты, я̄т, тӯрыт по̄люӈкве патавет, тӯюӈкве о̄вылтахты, то̄ва та̄лт ёмас осыт тӯйт паты. Яныг таквс э̄тпост тай ащирмаг е̄мты, я̄ӈк та̄кыщ по̄ляве, мир я̄ хосыт лувыл, «Бураныл» яласаӈкве ве̄рме̄гыт.
	Ва̄т са̄грапгал э̄тпос – ты сака ащирмаӈ пора, тув мус ащирмаӈ, ма̄хум на̄ив халталым, са̄грим са̄в са̄грапналаныл са̄квалэ̄гыт, таима̄гыс тох ты э̄тпос ла̄ваве.

Галина Кондина: Ма̄ньщи э̄тпосыт


Ты туи ма̄щтырлан ма̄хум Урай ӯст касуӈкве акван-атхатыгласыт. Пыть-Ях ӯсныл ханты нэ̄ Наталья Поянкина Маша апге ёт о̄с тув ёхталасы̄г. Тэ̄н тот хорамыӈ ва̄рим э̄нтап ква̄лыг сэ̄тапыл сагсы̄г. Ам Наталья Кононовна такви рӯпататэ урыл китыгласлум, нэ̄ ты урыл потыртас. Тав пе̄с йис пормас атнэ колт рӯпиты. Тот ня̄врамыт сэ̄тапыл сагуӈкве, ка̄тыл хурит по̄слуӈкве, маснут ю̄нтуӈкве ос сакныл хорамыт хартуӈкве ханищтыянэ. Ты коны-па̄л тав школат ханищтапыт ва̄рыглы. Нэ̄ ва̄тихал са̄всыр конференциятын, суссылтапытын ос са̄всыр ялпыӈ хо̄талытын мӯйлуӈкве во̄виньта̄лаве. Ты пе̄с йис пормас атнэ кол ӯс ляпат ӯнттувес. Ня̄врамытын тот ӯщлахтуӈкве сака мӯсты. Тот та̄н соссаӈ мир о̄лупса ос о̄лнэ-хӯлнэ накыт ханищтэ̄гыт. То̄ва хо̄тпат ӯщлахтуӈкве ще̄мьяӈ та̄гыл тув ёхталэ̄гыт. Та̄н ма̄гсыланыл са̄всыр пӯмащ соссаӈ мир касылыт щё̄пита̄лавет. Ты о̄лнэ кол, ма̄нькол, хӯрум сӯмъях, хӯл посымыл понслан па̄рткол, алыщ пормасыт о̄щнэ а̄мпар ос ня̄нь кӯр. Туи порат ӯщлахтуӈкве тув са̄в мир атхатыглы. Тот пуссын аквъёт атса̄ткем са̄вит са̄всыр пормас о̄лы. Ань Наталья Кононовна рӯпитан музеет ма̄щтыр хо̄тпат во̄руй со̄вныл са̄всыр хурит ос пе̄с йис пормасыт ва̄рсыт. Ярмаркат о̄лыглан порат, тот ка̄тыл ва̄рум утаныл суссылтыяныл ос тыналыяныл. Аквматнакт ӯст о̄лнэ мир ма̄гыс пе̄рияп щё̄пита̄лвес. Ань Наталья Кононовна Маша апге ханищтытэ. Ма̄нь а̄гикве ханты ма̄хум йис о̄лупса э̄лаль тотнэ щирыл рӯпитаӈкве таӈхи. 
Николай Меров: Пе̄с йис ва̄рмаль э̄лаль тотаве

Па̄нт та кос ра̄таве – ат хо̄яве. Не̄лум.
Кит ё̄рн э̄ква акван ты кос воратэ̄г, воратэ̄г, авкан ат ёхтэ̄г, котьле̄нт лӯпи. Самыг, тэ̄н котьле̄нт нёлурам.
Са̄т аспа мовырсуп. э̄лумхо̄лас поӈк са̄т асыӈ: самыг, пальасыг, нёлсамасыг, сӯп.
Па̄ль йӣвн во̄р, вы̄гыр вильтуп нильтаӈ рапщантуа, пурсантуп, а̄вс-а̄вс, э̄ӈнаспи, а̄врах. а̄тыт, вильття̄т, самыг, нёл, сӯп, э̄ӈын, тур ёлыпал. 
Наӈ тыньщаӈагын (по̄х ква̄лгалын) кол мувл ёхтэ̄г, пуӈкын мувл ат ёхтэ̄г. Ты самыг. Самагы̄нт хоталь о̄лнэ ма̄ аквмӯс ё̄ӈхтылын, аквсмӯс ёхтэ̄г, пуӈкын мувл ат ёхтэ̄г.
Ва̄т хум ясэ̄гт, акв хум пе̄рыгты. Тай э̄лумхо̄лас тэ̄г, пуӈканэ то̄втэ̄гыт, не̄лм пе̄рыгты.
Хулахыг-саквалякыг воянтахтэ̄г. Ты питьмийыг.
Харни щольщи юв щалты, хуй щольщи кон ква̄лы. Тыи лылыеп: ювле ла̄щлакв хартылын, кональ та̄кищ лылайе̄гын.
Акв ла̄глуп па̄ӈх э̄тэ ё̄ӈхи, хо̄талэ ё̄ӈхи. Ты номт. 
Тэ̄лы ат поляве, туйи ат поляве. Ты сым.
Олн вильтуп лов а̄кань. Ты тулё̄влылт костера̄нылт.
Щахыл мирги, мирги, ма̄ щахлыл пувтаве, ёл-пойтыгпи. Тай ня̄врам лю̄̄ньщи, щаквыл пувтаве – ёл-пойтыгпи.
Ня̄ниӈ ӯс, хӯлаӈ ӯс котьлил нэ̄глум акв о̄йка, лэ̄г ос а̄тим, пунк ос а̄тим. Ты пукни.
Ва̄т са̄лы пувнэ тынщаӈ. Ты сахыт.

Ань акв ханты хум Сергей Кечимов урыл акваг та хансаве. Тав Сургутский районт о̄лнэ Имлор нампа ялпыӈ тӯр ӯргалан хо̄тпаг о̄лы. Тув йис та̄гыл ханты ма̄хум та̄нки На̄й-о̄тыраныл нупыл по̄йкщаӈкве ялантэ̄гыт. Ань ты ялпыӈ тӯр Сергей Кечимов тав ӯргалым о̄ньщитэ. Тав 57 та̄лэ то̄влыс, ще̄мьятэ ёт та тӯр ляпат во̄рыӈ ма̄т о̄лы. Ань та̄н ляпанылт ма̄-во̄й но̄х-винэ ма̄хум СарымоРусскинской месторожденият рӯпитэ̄гыт. а̄ти сака хосат Имлор тӯр ляпат ма̄-во̄й но̄х-винэ йильпи ма̄ хо̄нтвес. Ос Сергей Кечимовн та̄н тув ат та̄ртавет, таи ма̄гыс ты компаният рӯпитан хо̄тпат тав ётэ ань воритотуӈкве патсыт. Мо̄лалнув Сергей Кечимов палт ма̄-во̄й но̄х-винэ хо̄тпат пе̄рхатуӈкве патсыт. Тӯлмахыл тав нупылэ лю̄ль потыр ва̄рсыт. Ос тувыл кит нефтяник хо̄тпаг Кечимов нупыл сут ва̄рнэ ма̄гыс нэ̄пак хассы̄г. о̄йка тэ̄ланэ ӯргалан ма̄гыс соссаӈ ма̄хум о̄лупсаныл вуянтан кӯщаитн ла̄тыӈ ке̄тыс. Тувыл Сергей Кечимовн пуссын вос ёмщаквег торгамты ос ювле потыртаӈкв вос ве̄рми, ханты ла̄тӈыл рущ ла̄тӈын потрыт Аграфена Сопочинан толмащлавет. Ты коныпа̄л о̄йка ка̄тпосыл пиннэ нэ̄паканэ о̄с ханты ла̄тӈын толмащлавет. Та щирыл Сергей Кечимов такви ва̄рмалянэ ма̄кыг потыртыянэ ос таве̄н саралан мо̄т лю̄ль ва̄рмалит акван ат тэ̄лыгтыянэ. о̄йка ань туи сыс кит-хӯрум щёс сутытан колн во̄выглавес. Ос полщ нэ̄пак хансум хо̄тпаг тэ̄нки сут колн щар ат ёхталэ̄г. Тувыл сут ка̄сыӈ порат мо̄т-мо̄т э̄тпосн ос э̄лы хо̄талн э̄лаль та тотаве. «Сургутнефтегаз» компания кӯщаит тув о̄с ат ёхталэ̄гыт, ла̄ве̄гыт – тыи хӯрум хо̄тпат та̄н компания па̄лыл нэ̄матыр лю̄ль потыр ат хансыгласыт. Сергей Кечимов та̄рвитыӈ ва̄рмалянэ ма̄гыс ань са̄в ма̄хум сыманыл ща̄рге̄гыт. Таве̄н «Гринпис» яныг организация матыра̄ти нё̄тмил акваг ва̄ри. Маныр тэ̄лат э̄лаль е̄мтэ̄гыт, ма̄н иӈ ля̄ххал хансуӈкве тах патэ̄в.
Тамара Мерова: Йис ма̄тэ ма̄гыс воритотнэ хум сутытаве

Ре̄тыӈ ю̄свой э̄тпос котиль хо̄таланэ̄т Ханты-Мансийск ӯст о̄лнэ «Лылыӈ со̄юм» колт соссаӈ хум хо̄тпатн о̄щнэ э̄нтап урыл потыр о̄лы. Та ханищтап ханты мир пе̄с йис о̄лупса ханищтан нэ̄ Татьяна Александровна Молданова ва̄рыглас. Татьяна Александровна ханты, ма̄ньщи ос ё̄рн хум хо̄тпатытн о̄щнэ э̄нтап-ква̄лыг урыл потыртас. Пе̄с порат о̄ньщим э̄нтапыт хораманыл мощ мо̄тсырнуве̄г о̄лсыт. Та̄н та порат са̄всыр во̄руй хуритыл хорамтаве̄сыт. Та коныпа̄л сыраяныл ос ӯнтуп ханнэ ма̄ ва̄рим о̄лыс. Та порат ва̄рим хорамыт са̄всырыг о̄лсыт. Ка̄сыӈ э̄нтапыӈ хум такви щире̄т э̄нтапе хорамтытэ. Акв хурип тит э̄нтап ат хо̄нтэгы̄н. Са̄лыӈ ос во̄раян хум э̄нтапе та̄л рӯпататэ э̄лаль ат лакви. Пыгрищит ёт рӯпитаӈкве Вячеслав Юрьевич Кондин ёхталас. Тав хум хо̄тпа э̄нтап ва̄руӈкве пыгрищит ханищтасанэ. Са̄лы а̄ньт э̄рнэ янытаг сартытэ, хорамыл пыгрищит та̄нти ва̄рияныл. Са̄всыр яныт корпиныл асыт сартэ̄гыт, ка̄ралэ̄гыт, тох а̄ньтлӯптат хорамыӈыг та е̄мтэ̄гыт. Акв э̄нтап ма̄гсыл са̄т лӯпта э̄ри. э̄нтап та̄йтыт Вячеслав Юрьевич такви ва̄рсанэ. Пыгрищит ка̄таныл иӈ ва̄гталыт, ты та̄рвитыӈ рӯпата мӯсхал щирыл ва̄руӈкве иӈ ат ве̄рмияныл. Игорь Тихонов сака ма̄щтырыг э̄нтапе ва̄рыстэ. Са̄лы а̄ньт мощща о̄щсыт, таима̄гыс то̄ва э̄нтапыт та̄сыг ва̄рим аргин лӯптал ю̄нтсаныл.
Александр Вьюткин: Ка̄сыӈ хумн э̄рнэ э̄нтап.
Галина Кондина: Ма̄щтырлаӈкв ма̄нь та̄гыл вос ха̄сэ̄гыт. 

Яныг-па̄влыӈ Кущма котиль а̄ги Ка̄тя э̄ргым э̄рыг
Кущма котиль а̄гы аюмкитум хумна
тыныӈ нэ̄ тынум ат ве̄рмаве.
Нёвты о̄ньщим хӯрум хо̄птыкем
аквщёс ва̄рнэ во̄янылтыл
хӯрумщёс Нюрм-Во̄ль-ӯсын хайтэ̄гыт.
Ва̄тахум ёмас а̄щкем сэ̄лсум
нёвты о̄ньщим хӯрум хо̄пт-пыгкем
а̄юмкитум хумна нас ат сунсэ̄гыт.
Хӯрумса̄т са̄лы кӯщай-а̄ги
номтум ке паты, хансаӈ масэ̄гум,
номтум ке паты, я̄ӈк масэ̄гум,
номтум ке паты, сэ̄мыл масэ̄гум.
Ке̄рхатуӈкве ке патэ̄гум:
а̄ӈха сып хӯрум хо̄пт ке̄ре̄гум.
Номтум ке паты, хӯрум я̄ӈк хо̄пт ке̄ре̄гум,
номутм ке паты, хӯрум вощрам хо̄пт ке̄ре̄гум,
номтум ке паты, хӯрум хансаӈ хо̄пт ке̄ре̄гум,
хӯрумса̄т са̄лы халныл
хӯрум ня̄рав хо̄пт пуве̄гум.
Хӯрум ня̄рав хо̄пт ке̄рмыӈ суныл
хоталь номтум паты, та минэ̄гум.
Ня̄рав, я̄ӈк сахи масэ̄гум,
хӯрум пис хансаӈ вайке̄гум масэ̄гум,
пуӈкумна ке̄рыӈ я̄рмак то̄р пинэ̄гум,
номтум патым хумна та минэ̄гум.


Ханты-Мансийск ӯст о̄лнэ «То̄рум Ма̄» музей кант ӯринэ̄ква хо̄тал яныгпо̄ль э̄тпос са̄тыт хо̄талт янытлавес. Тӯяг, тав ёхтынэ̄тэ порат, матыр а̄ныса̄н щё̄питасыт, ялпыӈ хо̄тал ва̄рыгласыт. о̄выл ла̄тыӈ музей кӯщай нэ̄ ла̄выс: «Округ кӯщаит ма̄н культурав янытлыяныл, тамле ялпыӈ хо̄талыт ва̄руӈкве ма̄навн та̄н ты нё̄тэ̄гыт, олнло̄мтыл та̄ставе̄в. Таима̄гыс ма̄н ань тыхо̄тал мӯйлэ̄в, ӯринэ̄ква янытлылӯв. Ювле хультум та̄л сыс самын патум ня̄врамыт ты порат ты янытлавет». Ханты-Мансийск ӯст та̄л сыс самын патум то̄ва ня̄врамыт наманыл ла̄вве̄сыт, ща̄нь-а̄щаныл янытлаве̄сыт, сценан но̄х-во̄вве̄сыт, мӯйлупсатыл ос янытлан нэ̄пакытыл майве̄сыт. 
ӯринэ̄ква янытлан хо̄талт са̄в ня̄врам ёхталас. Ха̄ӈхылтап хосыт но̄х-ха̄хнэ ма̄т ня̄врамыт ма̄нь атыӈ мӯйлупсатыл мӯйлуптаве̄сыт. Нумын ос та̄н ётаныл са̄всыр касылыт ос пӯмащ ёӈыт ва̄рыглаве̄сыт. Ёӈын халт тит ла̄глыл акв торыг сун ӯлтта поргысыт, тыньщаӈ пе̄нтсыл сома лю̄льнэ сув нумпа̄лын тыпйӣв нирныл хӯтылтым ла̄кв па̄хвтысыт. Мо̄тананыл ха̄льйӣв товытыл, пӯмыл ӯринэ̄ква ма̄гсыл питит сагсыт. Ня̄врамыт ва̄рум питияныл ка̄сыӈ е̄мт хорамыӈнувег тэ̄лэ̄гыт. Щар ма̄к пӯмащиг а̄мпыӈ суныл яласан ва̄рмаль о̄лыс. Ты хо̄тал кастыл ня̄врамыт халт конкурс ва̄рыглавес, та̄н ма̄ньщи ос ханты ла̄тӈыл потрыт ос стихотвореният хассыт. Но̄х-патум а̄гирищит-пыгрищит янытлаве̄сыт.  Яныгпа̄ла соссаӈ ма̄хум ӯра по̄хат э̄лаль о̄лнэ ёмас хо̄талыт ма̄гсыл пӯрлахтасыт. Самын патум ня̄врамаквет пуста̄гыл, со̄тыӈыщ, щуниӈыщ вос яныгме̄гыт.

Светлана Ромбандеева: ӯринэ̄ква хо̄тал о̄лыс
Александр Вьюткин: Тӯя тотнэ товлыӈ ӯй янытлавес

Гранат ёт ос мо̄т фруктытыл ва̄рим салат
Тамле тэ̄п що̄питан ма̄гыс 40 минута э̄ри.
Тэ̄нут ва̄рнэ ма̄гыс э̄рмыглэ̄гыт:
- апельсин: 1 ут
- банан: 1 ут
- яблоко: 1 ут
- киви: 2 ут
- гранат: 0,5 ут
- ма̄г: 1 ма̄нь ня̄лы са̄вит
- ня̄р мис вой ман йогурт: 3 яныг ня̄лы са̄вит
Хумус ва̄руӈкве э̄ри:
1. Апельсин, банан, яблоко ос киви фруктыт ловтыянӯв, сыстамтыянӯв, пе̄лп касаил ма̄ниг якытлыянӯв.
2. Гранат ёмащакв сыстамлылӯв пил саманэ салатын тув пиныянӯв.
3. Ма̄г ос ня̄р мис во̄й ёт (ман йогурт ёт) салат акван-тэ̄лыглылӯв, ма̄г ёмащакв вос толы, то̄нт тах фруктыянув нё̄тнэ̄г сусхатуӈкве патэ̄гыт.
4. Салат холодильникыт ӯнттуӈкве э̄ри, хунь э̄рмилы, то̄нт ущ пасанн тах ӯнттылын.
5. Салат акв яныг а̄ныныл ро̄ви тэ̄ӈкве ман ос ма̄нь я̄нас а̄ныкветн пиӈалаӈеве ро̄ви.
Атыӈыг тэ̄пъялэ̄н!

Овощитл ва̄рим кубик Рубика
Тэ̄нут ва̄рнэ ма̄гыс э̄рмыглэ̄гыт:
- свекла: 1 ут
- морковь: 1 ут
- картопка: 2 ут
- огурец: 2 ут
- ща̄лыг во̄й: 1 яныг нялы
линейка
солвал
Овощит сыстамыг ловтуӈкве, тувыл я̄нас пайтуӈкве: картопка – 25 мин., морковь – 30 мин., свекла 1,5 щёс. Ты юи-па̄лыт та̄наныл по̄льтуӈквет, линейкал нё̄тым нилытыг якытлаӈквет. Ло̄мтыт ща̄лыг во̄йл со̄сапаӈкве э̄ре̄гыт, ты юи-па̄лт ущ па̄нт а̄нын кубик Рубик хо̄льт пинумтаӈквет. Нумыл кубик ос ща̄лыг во̄йл со̄суӈкве э̄ри.

Ке̄р а̄ны патта ня̄нь
Тэ̄нут ва̄рнэ ма̄гыс э̄рмыглэ̄гыт:
Блиныт ма̄гыс:
- щаквит: 500мл
- колас: 12 яныг ня̄лы са̄вит
- мӯӈи: 2 ут
- ща̄лыг во̄й: 3 яныг ня̄лы са̄вит
- солвал: 0,5 ма̄нь ня̄лы са̄вит
- саккар: 2-3 яныг ня̄лы са̄вит
Начинка ма̄гыс:
- творог: 500 гр
- мӯӈи: 1 ут
- саккар: 2 ма̄нь ня̄лы са̄вит
- солвал: 0,5 ма̄нь ня̄лы са̄вит
- мис во̄й: 50 г
Хумус ва̄руӈкве э̄ри:
1. Мил а̄нын колас , солвал, саккар пинэн, ос тув мӯӈи сакватэн. Тыит пуссын ёмщакв акван-тэ̄лыгтэн, тувыл щаквит ос ща̄лыг во̄й тэ̄лыгтым коласын сосэн.
2. Колас а̄ны 30 минутан холодильникын хультуптэлын.
3. Исум ке̄р а̄нын мощ ща̄лыг во̄й сосыгпен, а̄ны паттат ла̄кква во̄й вос мины.
4. Колас мощ равтэ̄лын, акв таил тем колас ке̄р а̄ны паттан сосэн.
5. Начинка ма̄гыс я̄нас а̄ныт творог, мӯӈи, саккар ос солвал ёмащакв равтэн.
6. Яныг ня̄лыл акв ня̄лы начинка вӯен, ня̄нь е̄рын тув пинэн. Тувыл ня̄нь тӣвырн лап-ма̄нигтэлын.
Тэ̄нэ э̄лы-па̄лт блинчикыт мис во̄й ёт ос щаритаӈкве мощ э̄ре̄гыт, то̄нт нё̄тнэ̄г тах сусхатэ̄гыт.

Рӯтанум 

Ке̄рас Колыӈ па̄вылт мань порат, номилум, о̄лсум, 
ам рӯтанум тот пуссын о̄лсыт ёмас а̄нумн о̄лыс, алам,
ётыл пуссын холасыт, 
ам арыгтас туп Колям,  
кӯрум колумт харыглас,  ань лю̄ли колум по̄лям,
сымум ща̄рги ще̄мьям ма̄гыс, а̄гмыл, алам, маглум, 
хумус э̄лаль о̄луӈкв а̄нумн, ам, алам, ат ва̄глум,
ам ань яныгмасум, алам, ам ань яныг о̄лсум,
рӯтанум ам ка̄салаӈкв ань таӈхнуванум ос, алам,
а̄тим Танил, а̄тим ща̄нюм, а̄тим ам щаще̄квам, 
ёмщакв номыянум, пуссын о̄лсыт аквматэ̄рт, алам,
о̄с та̄н тахсыт о̄луӈкве, алам, о̄с та̄н э̄лумхо̄ласыт,  
та̄н ат тахсыт холуӈкве, алам, щёровн хотaм холасыт,
тэ̄н-айнут пе̄с, алам, рӯтанум тэ̄сане,
исане висане, то̄румн мисане,
хумус тащир 	е̄мтыс, хотьют а̄нумн ла̄ви,
та̄тламас ма̄н колув, алам, тортувес лап а̄ви,
такищ а̄нумн щаль, ла̄всум на̄нанн со̄ль.

Мо̄щхум ёсаӈ лё̄х
о̄влэ̄т янгуй хо̄т ла̄глуп-ка̄туп о̄лыс. Тав ялпыӈ о̄лыс. Тав нэ̄мхотьют юил ёхтуӈкве, алуӈкве ат ве̄рмувес. Аквнакыт Мо̄щхум ла̄ви:
- Тав хумус тох, э̄лмхо̄лас а̄луӈкве ат ве̄рмаве, ка̄тн-паттуӈкве ат ве̄рмаве.
Тав тамле номт ва̄рыс, хотмус щё̄питаӈкве э̄ри. э̄лмхо̄ласн ка̄тн паттын хурип вос о̄лы, ма̄тыр по̄льса вос ва̄ри. Тох номылматас, во̄нтырсов ёсаге масапас, сырае ка̄тн а̄лмаяс. Ань ӯе алы нё̄р о̄вылныл ня̄влыгтастэ, лӯи нё̄р о̄вылт ю̄ил та ёхтыгпастэ. Сырае то̄тыгпалыс, ань ӯй юио̄выл лагаге хот та са̄грапасаге. Тэ̄н тав по̄хэ̄н та рагатасыг. Тэ̄н то̄рум Янгуй ёлы-па̄лквет ёлыннув та лю̄ле̄г – нила поста̄лнув сов, ёмаспал е̄рт та лю̄ле̄г.
Ань ӯй тайма̄гыс ӯньсе кумалыӈ та, юйо̄выл ла̄глаге хот-са̄грапавесы̄г. Я-ты та па̄сыл янгуй ялпыӈе ювле та хультыс, ма̄хум таве алысьлаӈкве та патсаныл. Туп ялпыӈе са̄витэ̄тыл ат холас. ӯй нё̄выль па̄йтнэ̄тэ порат, хӯрум щёс витыл пинтлаӈкве э̄ри. Ялпыӈе то̄нт ёмщакв холы.
Мощхум ла̄выс:
- Наӈ э̄лмхо̄ласн тэ̄ӈкве те ла̄ввесн, манрыг наӈ хо̄т ка̄туп-ла̄глуп.
Мощхум ты ва̄рум ёмасэ ма̄гыс тав о̄с но̄х-те̄лыс. Тав янгуй юипа̄лт хайтыс, тав хайтум ёсаӈ лёӈхэ то̄румт та на̄нти – Мо̄щхум ёсаӈ лё̄ӈхыт ла̄ваве. Тав янгуй юипа̄лт такыщ ха̄йтыс, тӯйт щаӈрыт титпал нупыл рагсыт. Таима̄гыс хайтум лёӈхе совыт та оньщи – Мо̄щхум ёсан лёх. Тав алам янгуе о̄с то̄румт та лю̄ли, Янгуй – са̄т сов нумын та лю̄ле̄гыт.

Туи пора – ӯщлахтын пора ёхтыс. Кос хоталь ро̄ви минуӈкве – туп олн вос о̄лыс. Анькег ма̄хум акваг мо̄тпал хо̄ныӈ ма̄т ӯщлахтым яласэ̄гыт: Турциян, Египетн. Ма̄н о̄с Хулюмсунтыӈ ма̄хум ос Ня̄хщамво̄лиӈ китыг, пуссын аквъёт китхуйплов хо̄тпа Краснодарский крайн ща̄рыщ ва̄тан ялсӯв. Ня̄враманув туп школаныл а̄стапасыт, та̄ра та та̄лматсӯв. Ма̄нь ма̄хум, ня̄врамыт та̄н акваг ӯрхатым о̄лсыт, хунь сар, хунь минмыгтэ̄в. То̄ва ма̄хманув ща̄рыщт о̄лыгла̄лсыт, то̄ват о̄выл щёс ща̄рыщ сунсуӈкве минуӈкве а̄стысыт. э̄лаль минамувт нила хо̄тал ма̄ сунсыглым поездыл минасӯв. Поезд иснасыл кональ сунсэ̄гын, такем нё̄тнэ па̄влыт, яныг тэ̄пкан капаит та хультэ̄гыт, Нё̄рыт, урыт халт та минэ̄в, матыр я̄т ӯлтта та тотаве̄в. Хунь та та̄ра минасӯв, ня̄врамыт маткем та о̄щатахтыгласыт, вагонт о̄лум ма̄хум о̄с пуссын иснасын ка̄ртсыт. Туи сака са̄в ма̄хум ща̄рыщн пувлуӈкве ёхты. Хотьют о̄лнэ кол ман гостиница ке о̄ньщи, та ма̄хум тай ёмщакв олн сэ̄лэ̄гыт. Акв яныг хо̄тпа, таксил яласан о̄йка, ла̄ви: «Туи шортал ке ё̄мыгтэ̄гын – тэ̄лы о̄с шорта пис ё̄мыгтаӈкв патэ̄гын». Тав таи ла̄ви, туи ӯщлахтэ̄гын ке, тэ̄лы ёлысуп та̄л патэ̄гын. Ма̄н тай маныр, ман ӯщлахтуӈкв ёхтум ма̄хум. Кит са̄т ща̄рыщ ва̄тат о̄лсӯв, ты сыс кит хо̄тал туп турап хо̄талыг о̄лсы̄г. Мощ ты пувлысӯв, хо̄тал ля̄льт исылтахтасӯв, понслахтасӯв. я̄ по̄х ос ща̄рыщ ва̄та хосыт таса̄вит са̄всыр ёӈын ма̄: писалил па̄тлуптаӈкве, са̄всыр ма̄нь ма̄шинал тахсаӈкве, хӯл пувуӈкве, кина сунсуӈкве ро̄ви. Таса̄вит тэ̄нэ-айнэ колпа̄лыт, тыналахтан-ва̄талахтан колхусапыт. Акв хо̄тал дельфиныт сунсуӈкве ялсӯв, ты номтыӈ, пӯмащ ӯит. Аквапаркын ялсӯв, тот о̄с пӯмащ о̄лыс. Ты яласамув сыс са̄всыр ма̄хмыг та ла̄ваве̄в. То̄ват китыглахтэ̄гыт: «На̄н хотыл о̄лгӣн? » То̄ват ла̄ве̄гыт: «На̄н хатанит? » Казахыг, марийцыг та патсэ̄в. Ма̄ньщи хо̄тпа ат ва̄гыт. Ма̄н ла̄ве̄в: «Ма̄н лӯима̄ е̄рыл о̄лэ̄в». Косманкем ща̄рыщ ва̄тат ёмас, наӈки ма̄ке̄нт ёмаснув. Ювле ущпыл ща̄гтым минэ̄в – юв минэ̄в. Такем ка̄сув холас, ювле товлыӈха̄пыл йисӯв, молях та юв ёхтыгпасӯв. Ань ты ялум лё̄ӈхув иӈ хоса потыртаӈкв патылӯв ос по̄слам хуриянув сунсыглыянӯв.

Анна Алгадьева: Ма̄ньщит ща̄рыщн ялсыт.
