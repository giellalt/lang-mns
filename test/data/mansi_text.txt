Советский ӯст Ӯринэ̄ква хо̄тал янытлавес. «Ӯринэ̄ква хо̄тал» янытлан ма̄гсыл Советский ӯскант са̄в мир акванатхатыгласыт. Са̄в ма̄хум районныл тув во̄виньта̄лве̄сыт. Ӯсыӈ мир ты хо̄тал урыл пуссын ва̄гыт ос таве янытлаӈкве ка̄сыӈ тӯя ёхталэ̄гыт. Та̄л сыс Советский ӯст ос районт 12 ма̄ньщи ос ханты ня̄врам самын патсыт. Ялпыӈ хо̄тал о̄вылтахтам порат та̄н ща̄няныла̄щаныл пуссын янытлаве̄сыт ос мӯйлупсал мӯйлуптаве̄сыт. Ӯскант тыналахтын ос суссылтан ва̄рмалиг рӯпитасы̄г. Ма̄щтыр хо̄тпат та̄нки ва̄рум пормасаныл ос сувенираныл тот тыналасаныл. Ня̄врамыт о̄с са̄всыр щирыл пӯмщалаве̄сыт, та̄н са̄лыӈ сун ӯлтта поргысыт, тыньщаӈ па̄хвтысыт. Мӯй ма̄хум пуссын тот со̄ламатыл тыттуве̄сыт ос ща̄ил айтве̄сыт. Ӯсанылт ос та районт о̄лнэ ансамблит э̄ргысыт ос йӣквысыт. Та ма̄т ань мощща соссаӈ хо̄тпа о̄лы. Ма̄н ма̄ньщи ос ханты йӣкванув рущ йӣквыт ёт аквантэ̄лыгтаве̄сыт. Ос маснутыт яныг хансал ю̄нтавет. Тамле супыт соссаӈ хо̄тпанув нэ̄мхуньт ат ю̄нтыгласыт. Туп таи ёмас, ты та̄л тув ма̄ньщи ос ханты э̄ргыт, йӣквыт ва̄нэ хо̄тпат во̄виньта̄лве̄сыт. Маргарита Рябова ос Людмила Хомляк Белоярский ӯсныл «Увас хурамат» ансаблит э̄рге̄г, Фаина Иштимирова А̄с-угорский театрыт рӯпиты ос Виктор Банк «Ешак най» ансаблит йӣкви, та̄н аквъёт концерт ва̄рыгласыт. Та̄н ма̄ньщи ос ханты щирыл э̄ргуӈкве ос йӣквуӈкве ёмащаквег ха̄сэ̄гыт. Тамле ялпыӈ хо̄тал ань округувт таима̄гсыл ва̄рыглаве, мо̄т мирыт ма̄н культурагув урыл са̄внув вос ва̄гыт. Ма̄ньщит, хантыт пе̄с йис ва̄рмаляныл ул вос ёрувлыяныл. Ты ялпыӈ хо̄тал ва̄рыглам хо̄тпат тох ла̄всыт, Советский ӯст о̄лнэ мир «Ӯринэ̄ква хо̄тал» янытлаӈкве сака э̄руптэ̄гыт. Ты та̄л кон сака ащирмаӈ ос во̄тыӈ хо̄тал о̄лыс, мощща ма̄хум тув ёхталас. Ялпыӈ хо̄тал о̄лум порат ам районныл ёхталам ма̄ньщит ёт потрамаӈкве тахсум ос китыглахтуӈкве, ты ялпыӈ хо̄тал та̄нанылн мӯстыс ман а̄ти. Туп акв нэ̄ Ольга Чистякова (Дунаева) Таёжный па̄вылныл ам ётум потыртас. Мо̄таныт пуссын молях сысы тахасыт. Округ янытыл яласым ам акваг са̄в ма̄хум ёт хо̄нтхатыглэ̄гум, тамле ва̄рмаль воссыг нэ̄мхо̄т ат ва̄щиньтасум. Манрыг потыртаӈкве ат ка̄сащасыт, аты торгамтаслум. 